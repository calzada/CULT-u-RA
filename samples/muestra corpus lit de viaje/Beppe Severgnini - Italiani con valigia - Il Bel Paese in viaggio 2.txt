Introduzione 

Italiani con valigia racconta le mie peregrinazioni come inviato speciale, precedute da alcune 
considerazioni sul modo di viaggiare di noi italiani (esilarante, secondo me). 
Quando il libro è uscito stavo a Londra (dove lavoravo nella redazione dell'Economist), e non mi 
aspettavo un gran successo: mi bastava offrire una lettura piacevole, e conservare il ricordo di un 
periodo frenetico, che mi aveva visto correre in luna di miele lungo la ferrovia Transiberiana 
(eravamo in quattro: le altre due ragazze non le avevo mai viste prima), e poi dall'America al 
Sudafrica, da Praga a Lisbona, da Tienanmen alle piazze - meno pericolose, ma non meno eccitate della 
provincia italiana. 
I libri però hanno vita propria, e fanno ciò che vogliono. Italiani con valigia è entrato subito tra i 
best seller, e ha avuto diverse ristampe, affiancandosi come vendite agli altri quattro libri che ho 
scritto nel corso degli anni Novanta. Il titolo è addirittura entrato nel linguaggio. Italiani con valigia, 
sui giornali e nelle conversazioni, è diventato il sinonimo (preoccupante) di "turisti nazionali". 
Il libro è uscito nella primavera del 1993. Perciò, quando mi è stata prospettata un'edizione 
Superpocket, la tentazione di metter mano al testo è stata forte. 
Alcune cose sono cambiate nel modo di viaggiare, e averne scritto spesso - soprattutto per Qui 
Touring -mi metteva a disposizione materiale in abbondanza. Ma ho deciso di resistere. Italiani con 
valigia è infatti la fotografia dell'Italia turistica di metà anni Novanta, vagamente stordita e 
splendidamente incosciente. Se alcune osservazioni dovessero apparire superate, è a causa di 
questioni pratiche, come i voli aerei, la moneta o i prefissi telefonici. Per il resto, gli italiani che 
viaggiano non cambiano. Sta a voi decidere se purtroppo o per fortuna. 
Una novità, tuttavia, c'è. Ho deciso di pubblicare per la prima volta in volume una serie di articoli di 
terza pagina (allora esisteva) usciti sul Giornale di Montanelli. 
Dodici esplorazioni - con guida - attraverso la provincia italiana. A suo tempo l'editore e alcuni 
lettori mi avevano suggerito di raccoglierle, ma avevo rifiutato. 
Ora torno sui miei passi. Penso che quel lungo racconto ci stia bene, alla fine di un libro di viaggi. 
Per scrivere il futuro "manuale dell'imperfetto viaggiatore"- prenoto fin d'ora il titolo - dove si 
racconterà dei turisti di fine millennio, c'è tempo. Al 2001 manca ancora più di un anno, e noi 
italiani siamo capaci di tutto. 

Milano, maggio 1999 

Al papà viaggiatore, prima per mare e poi da via Ponte Furio 

ELOGIO DEL VIAGGIO 

"Molti correranno avanti e indietro, e la conoscenza aumenterà" 

La Bibbia, Libro di Daniele 

Noi italiani non facciamo niente in maniera normale. 
Facciamo tutto da italiani, e questo non è necessariamente un difetto. Protestiamo da italiani, ci 
abbattiamo da italiani, risorgiamo da italiani. Viaggiamo, anche, da italiani: quando prendiamo una 
valigia e partiamo - anzi, soprattutto quando prendiamo una valigia e partiamo - ci portiamo 
appresso i nostri vizi, le nostre qualità, le nostre squisite leggerezze. 

Per anni ho osservato affascinato gli "italiani con valigia". Ne ho scritto, però, soltanto 
occasionalmente. 
Innanzitutto, perché da un inviato speciale nessuno si aspettava un resoconto dettagliato del dialogo 
surreale tra un geometra di Verona e la centralinista di un albergo del Vietnam. E poi perché 
descrivere altri popoli era, in un certo senso, più facile. Non mi riferisco alla complessità della 
psicologia italiana. Mi riferisco a un altro fatto, che si riassume in quattro parole: sono italiano 
anch'io. Cosa vuol dire questo? Vuol dire che, di fronte allo spettacolo di una comitiva di cafoni 
tedeschi in un ristorante a Praga, riesco a mantenere una sorta di divertito distacco. Davanti a una 
comitiva di cafoni italiani, provo meno distacco e nessun divertimento. Qualche volta, una gran 
voglia di cambiare cittadinanza. 
La decisione di non occuparmi dei connazionali, tuttavia, è servita a poco. Non solo gli italiani 
erano dovunque. Mi sono accorto che si intrufolavano, sempre più spesso, nei miei articoli e nei 
miei libri. Più mi allontanavo dall'Italia, più me la trovavo vicina. Più fuggivo, più gli italiani mi 
inseguivano. Implacabili, inimitabili, inossidabili: italiani ossessionati dallo shopping o dalla ricerca 
di un orologio; italiani che non sapevano bene dove fossero, ma lo spiegavano comunque alla 
famiglia; italiani che cercavano la nebbia di Londra scomparsa da trent'anni almeno; italiani che 
nell'Europa dell'Est dalle nove alle undici di sera cercavano di telefonare alla moglie, e dalle undici 
in avanti tentavano di sedurre la centralinista; italiani che compravano cappelli militari e 
diventavano guerriglieri vietcong per le strade di Saigon, soldati cinesi negli alberghi di Pechino, 
ufficiali sovietici all'aeroporto di Mosca. 
Italiani sereni e onnipresenti, al punto che il mio mestiere è diventato talvolta imbarazzante. L'ho 
detto anche a Indro Montanelli: direttore, dovunque vado c'è un commerciante di Brescia che mi 
aspetta.
La mia, sia chiaro, non è una protesta. È una semplice constatazione, e mi ha portato a una 
conclusione: pedinare due signore cremonesi a passeggio per New York, o ascoltare i commenti di 
una comitiva di Bari in un albergo di Budapest, può non servire alla conoscenza dell'Europa postcomunista 
o della nuova America di Bill Clinton. Ma serve, senza dubbio, alla conoscenza dei 
pugliesi e dei lombardi. Viaggiando, infatti, noi italiani non soltanto restiamo quel che siamo: lo 
diventiamo ancora di più. Lo dimostrano film celebri - pensiamo a Alberto Sordi in Fumo di 
Londra, o ai soldati di Gabriele Salvatores in Mediterraneo - e lo conferma l'osservazione sul 
campo: all'estero gli italiani diventano perfino patriottici, il che è tutto dire. 

Il viaggio, in sostanza, diventa lo specchio del nostro carattere. "La condizione d'italiano espatriato" 
scriveva Giorgio Manganelli "attiva il complesso dell'orfano sannita, un che di sventurato e 
diffidente, di irto e rusticamente astuto." Se in Italia ci diamo un contegno, varcata la frontiera viene 
fuori di tutto: la furia con cui i connazionali entrano nelle stanze d'albergo e fanno sparire 
immediatamente carta da lettera intestata, penne biro e flaconcini di shampo (gli armadi delle case 
italiane, è noto, traboccano di questa refurtiva); la facile commozione di chi arriva nel Terzo Mondo 
e vuole adottare tutti i bambini che capitano a tiro; il sentimentalismo onesto e pericoloso di chi si 
innamora della causa (e, di solito, di un ragazzo o una ragazza del posto); il semplicismo - ma anche 
la generosità - dell'italiano che arriva in Paesi complessi come Israele, il Sud Africa o l'ex 
Jugoslavia, e dopo tre giorni sta già spiegando agli indigeni allibiti cosa devono fare per risolvere 
un problema che li tormenta da decenni o da secoli. Anche di costoro ci occuperemo, nella prima 
parte di questo libro. 

Nella seconda parte descriverò alcuni dei miei viaggi all'estero. Perché anch'io sono "un italiano con 
valigia". 
Forse un italiano con più ore di volo rispetto alla media, e probabilmente un italiano poco furbo, 
visto che talvolta finisco in posti discutibili. Ma rimango indubbiamente un italiano, con i suoi 
entusiasmi e le sue ingenuità, prontamente sfruttate dal taxista di turno. 
Anch'io devo stare attento a non cedere alla commozione e alla leggerezza. Anch'io, confesso, rubo 
i saponcini negli alberghi. 

I viaggi descritti non sono lunghi soggiorni: sono viaggi. Parlerò, in sostanza, di "moto a luogo" e 
"moto attraverso luogo", piuttosto che di "stato in luogo". 
Di quello che ho scoperto andando, più di quanto ho trovato arrivando. Racconterò di aerei russi, 
treni bulgari, auto americane, tricicli vietnamiti e motociclette cinesi. Credo infatti che i mezzi di 
trasporto - compresi i piedi, come diceva Egisto Corradi - siano armi fondamentali nell'arsenale di 
un giornalista o di uno scrittore. A Graham Greene un treno servì per scrivere un capolavoro; io mi 
accontenterò di salire su quel treno, e raccontare come è andata. 

La terza parte, infine, è dedicata ad altri viaggi: in Italia, e tra gli italiani. Per osservarli, ho seguito 
diligentemente le coste della "Repubblica sul mare", da Trieste fino a Ventimiglia. Il viaggio è 
avvenuto qualche tempo fa, ma la situazione non è cambiata: il litorale della Calabria, ancora oggi, 
non è meno esotico delle sponde del lago Baikal; i personaggi che si nascondono nei locali uffici 
del turismo sono più misteriosi dei cavalieri buriati; e gli italiani che ho incontrato viaggiando per 
4.000 chilometri con il mare a sinistra non sono meno straordinari dei connazionali che varcano le 
frontiere. 
Per concludere: questo è un libro di viaggi. La dichiarazione, me ne rendo conto, è di quelle 
destinate a mettere in fuga i lettori italiani, la cui passione turistica si ferma di solito allo shopping e 
raramente si estende alle librerie. Ho deciso di tentare comunque. 
Questo "italiano con valigia", tra le altre cose, è un testardo. 

Londra, aprile 1993 

1 - ITALIANI ALL'ESTERO 

"Coelum, non animum mutant, qui trans mare currunt." 

Orazio, Epistole 

E di moda deridere i turisti. Descriverli come bande di giullari involontari che girano il mondo per 
fornire spunti agli umoristi e tenere allegri i dipendenti delle agenzie di viaggio. L'atteggiamento 
non è nuovo: tra la metà dell'Ottocento e la metà del Novecento, non c'era straniero in visita in Italia 
che non si lasciasse sfuggire un'imprecazione sarcastica quando si imbatteva in altri stranieri, 
soprattutto se erano connazionali e gli sedevano accanto in trattorie pittoresche che egli credeva di 
aver scoperto. 

Poi è venuto il nostro turno: negli anni Cinquanta anche l'Italia ha cominciato a produrre una classe 
media da esportazione, ansiosa di riempire di souvenir mensole sempre più lunghe di case sempre 
più grandi. 
Secondo una stima attendibile, oggi gli italiani viaggiano 2,3 volte più di quanto viaggiassero 
vent'anni fa, e spendono il 15 per cento del proprio reddito per spostarsi, contro il 9 per cento del 
1970. Inevitabilmente, anche noi abbiamo preso a dare spettacolo. 

Sebbene la derisione sistematica del turista sia ingiusta e ingenerosa, talvolta, bisogna ammettere, è 
difficile resistere alla tentazione. Chiunque abbia provato ad arrivare a Casablanca su una nave 
carica di italiani che non riescono a trovare il Marocco su una carta geografica, sa quanto sia 
difficile evitare un sorriso di sufficienza. Ma il sorriso dovrebbe essere un atteggiamento 
passeggero, e lasciare il posto a una domanda: perché tanta gente viaggia? Perché gli italiani di ogni 
condizione sociale, ogni volta che si trovano intorno a un tavolo, parlano di aerei, di isole, di tariffe 
speciali e di ragazze che vivono sulle isole raggiungibili con aerei a tariffa speciale? 

Nessuno ha fornito una spiegazione esauriente di questo fenomeno. La bruciante passione italiana 
per i viaggi, gli espatri e i soggiorni all'estero non ha ancora i suoi studiosi, i suoi interpreti e i suoi 
cantori. 
Recentemente un settimanale ha scritto che friggono "i giovani, gli imprenditori, i pensionati con 
qualche lira, i portaborse in odor di mazzette". Non sono i soli: il vizio di viaggiare - che, sosteneva 
Aldous Huxley, "come ogni altro vizio è imperioso, e pretende dalla vittima tempo, denaro, energia 
e il sacrificio delle comodità"- conquista nuovi adepti e acquista nuove motivazioni. 
Oggi si parte per distrarsi, per evadere, per avere qualcosa da raccontare, per il desiderio di porre 
qualche frontiera tra sé e la spettacolare confusione che regna in Italia. 

Il risultato di tutto questo si può sintetizzare con tre parole: siamo arrivati dappertutto. Secondo uno 
studio recente, il nostro "raggio d'azione" è aumentato di dieci volte in vent'anni. Le cosiddette 
"mete turistiche" del pianeta non sono più soltanto popolate di tedeschi che puntano la sveglia per 
occupare i posti migliori sulla spiaggia e intorno alle piscine, di arabi che nell'intimità delle stanze 
d'albergo passano il tempo con la testa dentro il mini-bar, di giovani scandinavi con lo zaino che 
nelle periferie dell'Asia sfidano gli indigeni in una gara di cattivi odori. Ora ci siamo anche noi: gli 
italiani che per generazioni attraversavano il mondo con la valigia di cartone si stanno prendendo 
una umana, comprensibile, chiassosa rivincita. 

Le statistiche, per illustrare questo fenomeno, non bastano. Dicono infatti quanto viaggiamo, ma 
non perché viaggiamo e soprattutto come viaggiamo. Scrivere che nel 1991 605mila italiani hanno 
visitato la Grecia è molto meno interessante che ascoltare le conversazioni dei vicini nella tavola 
calda sul traghetto in partenza da Brindisi. Riportare che nel corso dello stesso anno 5949 
connazionali sono entrati in Paraguay non spiega cosa diavolo ci sono andati a fare. Sapere che altri 

478.853 italiani hanno visitato gli Stati Uniti non è istruttivo come guardare dentro la valigia del 
478.853esimo, dove troveremo tre cucchiaini di plastica con scritto McDonald's, un disco e un paio 
di scarpe regolarmente in vendita in Italia, due magliette con la scritta Harvard University passate di 
moda nel 1977. 
Nelle prossime pagine - prima di illustrare le scoperte e le debolezze di quello strano viaggiatore 
con taccuino che va sotto il nome di giornalista - tenterò di colmare in parte questa lacuna, 
descrivendo alcune delle cose che ho visto: da quelle abominevoli a quelle lodevoli, passando per 
quelle sorprendenti. Questa prima parte del libro non ha intenzione di offrire alcun messaggio - me 
ne guardo bene - e neppure una grande teoria sull'argomento: non sono un turista professionista, 
infatti, né un professionista del turismo. Intendo proporre soltanto l'onesta testimonianza di un 
italiano che di tanto in tanto, negli ascensori del mondo, ha finto di essere greco per non essererisucchiato in discussioni del tipo: "È possibile distinguere di notte un cinese da un giapponese?" (è 
accaduto: martedì 20 ottobre 1992, ore 21.30, Pechino, hotel Jianguo, ascensore di sinistra). 

* * * 

Possiamo iniziare col dire che gli "italiani con valigia" possiedono straordinarie qualità. Le vedremo 
in dettaglio. 
Citiamone soltanto alcune, per ora. Siamo curiosi, e adoriamo i confronti tra la nostra condizione di 
italiani e quella dei popoli che visitiamo (perché stanno meglio o perché stanno peggio, non 
importa: quel che conta è avere un argomento di conversazione). Siamo complessivamente onesti, e 
giustamente cinici: l'italiano che torna da un viaggio sottoscriverebbe, senza conoscerla, la battuta 
di Arthur Koestler: "Viaggiando, si impara che tutti i popoli hanno torto". Siamo indiscutibilmente 
generosi: quasi sempre, ad esempio, rinunciamo a controllare i conti dei ristoranti, un'attività che 
occupa invece circa metà delle ferie di uno svizzero o di un austriaco (la cosa, va da sé, ci rende 
popolari tra i camerieri di tutto il mondo). 

Un'altra qualità dell'italiano in viaggio è questa: non soltanto non si innervosisce incontrando altri 
italiani, ma festeggia l'avvenimento, manifestando un orgoglio nazionale che in patria tiene ben 
nascosto. Questa caratteristica contravviene a una delle "leggi di natura del turismo" enunciate alla 
fine del secolo scorso dalla scrittrice americana Agnes Replier: "Non possiamo imparare ad amare 
gli altri turisti. Ma, meditando sobriamente sull'impossibilità che essi amino noi, possiamo 
raggiungere un compromesso basato sulla tolleranza, e accettare l'altrui presenza e l'altrui 
divertimento". 

Un aspetto meno entusiasmante del turismo italiano è la sua rumorosità. È scientificamente provato 
che una comitiva di cinquanta bergamaschi produce gli stessi decibel di cento francesi, 
centocinquanta tedeschi e duecento giapponesi. Questa rumorosità spesso non ha nulla a che fare 
con la scortesia, ed è invece un'espressione del piacere di stare al mondo (soprattutto in un mondo 
pieno di duty-free shops). Altre volte è più sinistra e aggressiva. Vent'anni fa Giorgio Manganelli, in 
procinto di imbarcarsi su un volo per la Cina, descrisse con maestria i compagni di viaggio, un 
gruppo di imprenditori che si recavano a Pechino in occasione di un'esposizione industriale. Questa 
la partenza dall'aeroporto di Fiumicino: "E la prima esposizione italiana, il viaggio è lungo, 
misteriosa la meta e poi gli operatori economici hanno idee assai vaghe su quello che può attenderli. 
Sono vigorosamente eurocentrici e incautamente estroversi. Nella folla si leva una voce milanese, 
rancorosa, oscuramente offesa, e chiede assicurazioni aggressive: non lo metteranno mica a dormire 
in una capanna? Un addetto della compagnia aerea accenna alla millenaria civiltà, ma il sanguigno 
eurocentrico diffida. Qualcuno gli ha insegnato che al di fuori della valle padana prevale 
l'antropofagia, e gli unici successi nell'opera di decannibalizzazione si debbono ai missionari che 
hanno imposto il venerdì di magro. 
La folla degli operatori è chiassosamente mascolina, e si ha l'impressione di una gigantesca gita in 
campagna da parte di un istituto correzionale dai risultati modesti". Guardatevi intorno, e vedrete 
che non molto è cambiato. 

A un'altra caratteristica di fondo del turismo italiano ho fatto cenno poc'anzi: gli italiani che 
viaggiano, finora, hanno ispirato pochi esegeti. In altre parole, se ne è scritto sempre poco. Esiste 
una robusta letteratura, invece, sui "viaggi di gruppo" degli americani, descritti per la prima volta da 
Mark Twain il quale, l'8 giugno 1867, si imbarcò sul vascello a vapore Quaker City, e raccolse poi 
le sue osservazioni in un libro dal titolo Innocenti all'estero. Gli inglesi cominciarono a viaggiare 
per diletto appena la rivoluzione industriale prese a fornire loro i mezzi necessari. Il "Grand Tour", 
oltre a creare un nuovo gusto in pittura e in architettura, scatenò fantasie romantiche, suggestioni 
classicistiche e incontrollati impeti verso le antichità riscoperte, il sole, il cibo, il vino. Per tutti 
questi motivi l'economista Adam Smith considerava il viaggio una "pratica assurda", dalla quale "i 
giovani ritornano più dissipati, più presuntuosi, più incapaci e con meno princìpi". 
Nessuno tuttavia gli prestò ascolto, e il numero dei "turisti" continuò ad aumentare. Nel 1841 il 
signor Thomas Cook raccolse cinquecento persone sopra un treno e le portò in gita da Leicester a 
Loughborough, distanza undici miglia: era nato il "viaggio di gruppo", destinato a cambiare il 
mondo. 

Il progenitore degli scrittori di viaggio moderni fu proprio un inglese, Laurence Sterne, che nel 
1768 scrisse “A Sentimental Journey through France and Italy”, prototipo del "viaggio in Europa", 
trasgressivo e liberatorio: il signor Yorick, timorato uomo di chiesa, parte per una vacanza in 
Francia e in Italia, dove non arriverà mai. Il lettore lo lascia a Lione, impegnato in schermaglie 
amorose con la cameriera di una locanda. “A Sentimental Journey”, a differenza dei libri di viaggio 
che l'avevano preceduto, non contiene dati, informazioni o descrizioni di paesaggi. La vacanza è 
semplicemente una condizione dello spirito, e il viaggio è una scusa: lo scrittore è all'estero, lontano 
da casa, con la mente all'erta. Da allora, questa è la ricetta del travel book, e questo è il segreto del 
travel wrìter. I mari di Conrad o i tropici di Graham Greene, in altre parole, non c'è bisogno di 
andarli a cercare tanto lontano. Sono già nella testa di tutti noi. 
Questo, in teoria, avrebbe dovuto esser valido anche per gli autori italiani. Ma non è stato così. 
Dopo essere stata all'avanguardia all'epoca delle grandi scoperte, la nostra "coscienza geografica" si 
è lentamente addormentata. Nel 1850 Emilio Dandolo, il primo "turista" italiano in Sudan di cui si 
abbia certezza, si lamentava che pochi viaggiassero e ancora meno scrivessero. 
E all'inizio del Settecento, in una prefazione al Giro del mondo di Giovan Francesco Gemelli 
Careri, uno studioso dell'epoca esprime lo stesso concetto. Dopo aver riferito questi episodi, 
Claudio Cerreti della "Società Geografica Italiana" mette in guardia contro "la tendenza della 
cultura italiana a sottovalutarsi", ma ammette che "il problemino" - così lo chiama - esiste: nel 
secolo scorso qualsiasi commerciante francese o naufrago olandese che tornasse a casa da un lungo 
viaggio, per prima cosa pubblicava il suo libretto. Gli italiani scrivevano poco, e quel poco lo 
tenevano nei cassetti. 

Non è questo il luogo per dibattere nei dettagli l'assenza di una "cultura del viaggio" in Italia. Ogni 
ipotesi è buona. La piacevolezza della "terra dove fioriscono i limoni" certamente non spingeva a 
lasciare il Paese; gli inverni del Nordeuropa, per contro, hanno contribuito certamente alla 
produzione e alla diffusione di "libri di viaggio", come lascia intuire lo scrittore Evelyn Waugh 
("Gli inglesi" affermò "si sono mezzi uccisi, e qualche volta si sono uccisi del tutto, soltanto allo 
scopo di scappare dall'Inghilterra"). Un'altra possibilità è che a noi italiani - fin troppo bravi 
nell'adattarci a nuovi ambienti e nuove circostanze - manchi quel senso di disagio (being un-athome, 
"essere non-a-casa") che ancora oggi costituisce la molla della migliore letteratura di viaggio: 
l'ottimo Eric Newby, lungo il fiume Gange o sulla ferrovia Transiberiana, rimane un gentiluomo 
britannico, che s'adombra per la qualità del servizio. I viaggiatori italiani, dopo due settimane in 
Terra Santa, si scambiano inviti a cena con israeliani e palestinesi. Ecco forse perché l'Italia, 
scomparsi i Piovene e i Moravia, ha smesso di produrre "scrittori di viaggio": perché noi italiani 
arriviamo sì in capo al mondo, ma ci stiamo troppo bene. 

VISTO, FOTOGRAFATO, COMPRATO. OVVERO, IL FALSO VIAGGIO 

Tra gli anni Sessanta e gli anni Settanta nacque negli Stati Uniti una curiosa discussione accademica 
che vedeva protagonisti alcuni antropologhi specializzati in "comportamenti turistici". Alcuni 
sostenevano che i turisti moderni meritano tutto quanto gli tocca: essi amano infatti la "autenticità 
costruita" (staged authenticity), gli pseudo-eventi, e in generale le sceneggiate che vengono 
preparate per loro nel mondo, dalle oasi del Magreb alle riserve indiane degli Stati Uniti, dagli 
alberghi della Turchia alle trattorie di Trastevere. Secondo un'altra scuola di pensiero, i turisti sono 
invece vittime di tutto questo. Il desiderio di chi viaggia è infatti avere "esperienze autentiche", 
conoscere la realtà e "guardare dietro le quinte", per usare l'espressione di un accademico coinvolto 
nella diatriba. 
Il campione di quest'ultima teoria si chiama Dean MacCannell, ed è professore di "scienze del 
comportamento" presso l'Università di California, nonché autore di The Tourist, A New Theory of 
the Leisure Class (Il turista, una nuova teoria della classe agiata). A suo giudizio,"desiderio dei 
turisti è condividere la vita vera dei posti che visitano", e il loro destino è non riuscirci, e venire per 
questo derisi. Convinto assertore dell'opinione contraria è Daniel J. Boorstin, autore di Thelmage: A 
Guide to Pseudo-Events in America, e creatore di una celebre distinzione tra "il turista" e "il 
viaggiatore": "Il viaggiatore (traveller) lavora per ottenere qualcosa; il turista (tourist) cerca il 
piacere. Il viaggiatore è attivo; va strenuamente in cerca di gente, avventure, esperienze. 
Il turista è passivo; aspetta che le cose interessanti gli accadano". He goes sight-seeing, "egli va a 
vedere le curiosità di un luogo", conclude Boorstin disgustato. 

Ebbene: se qualcuno mi chiedesse dove collocare il moderno turista italiano - se nell'olimpo dei 
travellers oppure giù, nella bolgia dei tourists - sarei in difficoltà. 
La grande maggioranza dei connazionali visti in azione sembra infatti condividere le caratteristiche 
di entrambi i gruppi. Raramente un dentista ligure in viaggio in Marocco si ribella contro "un 
pranzo nelle tipiche tende berbere", e quasi mai a una signora di Pavia viene in mente che la 
giovane cameriera di Bangkok abbia un nome migliore dell'orribile "Jessica" impostole dalla 
direzione dell'albergo. D'altro canto, è vero che quando accade l'imprevisto - uno dei camerieri 
berberi si rivela essere un docente universitario disoccupato, Jessica invita la signora e il marito a 
conoscere la famiglia - gli italiani si entusiasmano. Nelle serate d'inverno, in Liguria e a Pavia, 
racconteranno la triste storia del docente costretto a fare il cameriere, non lo spettacolo nelle tipiche 
tende berbere. 

Ho rilevato spesso questa apparente contraddizione, ma credo di dover essere severo. Per bontà 
d'animo, ignoranza delle lingue o semplice pigrizia, i turisti italiani tendono a essere passivi: più 
turisti, insomma, che viaggiatori; più rassegnati alle rassicuranti ovvietà del falso viaggio che 
interessati a vedere il mondo com'è. Ho notato, ad esempio, che i partecipanti ai tour organizzati 
raramente protestano se a Cipro, durante la solita micidiale serata di musica folkloristica, la cantante 
libanese intona Stranger in the Night. Difficilmente gli italiani insorgono quando le guide locali li 
consegnano per ore dentro orribili negozi di artigianato e souvenir. Quasi mai si ribellano ai crudeli 
"animatori" dei villaggi-vacanze (molti dei quali sono convinti che il resto del mondo abbia un'età 
mentale di nove anni), ricordando loro di avere una laurea, due figli e un ufficio avviato, e 
rifiutando perciò di esibirsi nel"gioco del tennis con le padelle". 

Un'altra circostanza che non depone a favore degli "italiani con valigia", e tende a confinarli tra i 
turisti piuttosto che innalzarli tra i viaggiatori, è la strepitosa, inguaribile, inspiegabile passione per 
l'acquisto, la contrattazione, l'occasione, l'affare. Questa attività - per motivi a me ignoti appassiona 
profondamente i connazionali in vacanza all'estero, e assorbe molte delle loro energie. 
In un articolo scritto per la rivista JL squìre negli anni Cinquanta, Alberto Moravia paragonava gli 
atteggiamenti di quattro nazionalità alle prese con il rito turistico: "Un francese visita un Paese 
straniero, un tedesco lo studia, un inglese ne fa la sua casa, un americano se lo mangia". Un italiano, 
avrebbe potuto aggiungere, chiede quanto costa. 
La nostra passione per gli acquisti è leggendaria, come può confermare qualsiasi "accompagnatrice 
di gruppi" dopo una giornata trascorsa braccando comitive di italiani scatenati nella casbah del 
Cairo o di Algeri. 
Come al solito, vorrei evitare di offrire elaborate spiegazioni del fenomeno. Ma dopo aver visto 
italiani capaci di sprecare metà vacanza alla ricerca di un orologio Swatch, e averne conosciuti altri 
che nei templi dell'Oriente compravano statuette-souvenir del Budda prima di ammirare l'originale, 
e qualche volta invece di ammirare l'originale, non posso negare di essere rimasto turbato. 
Chissà: forse siamo un popolo di commercianti, e non riusciamo a convincerci che "andare per 
acquisti", quasi sempre, crea soltanto bagaglio in eccesso, ed è uno spreco di tempo prezioso, che 
potrebbe essere impiegato altrimenti: riposando, ad esempio, oppure mangiando. 
C'è di più, e di peggio: assistendo all'indecoroso spettacolo di connazionali che, nelle periferie 
dell'Africa o dell'America Latina, sbraitano, imprecano e tirano sul prezzo, gli indigeni si 
convincono che così si fa in Occidente. Non possono immaginare che la belva che lotta per uno 
sconto di cinquemila lire con un bambino scalzo è, quasi sempre, un'ottima persona -un'insegnante 
di scuola media, magari, che ha spiegato cento volte agli alunni i drammi del Terzo Mondo. 

In Corea del Sud, durante le Olimpiadi del 1988, ho avuto modo di studiare con agio questa insana 
passione per 1''affare. In quell'occasione i connazionali presenti (giornalisti, accompagnatori e atleti: 
nessuno si è salvato) erano ipnotizzati dal "falso d'autore", esposto quotidianamente in un quartiere 
di Seul chiamato Itaewon. Nei mesi prima dei giochi, il governo sudcoreano, che aveva ripulito la 
capitale come se dovesse accogliere una popolazione svizzera, aveva tentato di convertire anche 
questo quartiere-bazar, ma senza successo. Gli articoli più richiesti erano finti orologi Rolex a 40 
dollari (un collega ne aveva comprati quattro, e amava chiudersi nella sua stanza al villaggio 
olimpico e metterli al polso tutti insieme) e scarpe da ginnastica quasi-Reebok a 12 dollari. Tra le 
borse di marca (si fa per dire), erano di moda le Hunting World; meno le Vuitton, che i coreani 
consideravano banali, in quanto troppo facili da imitare. Con i portafogli e i portadocumenti 
occorreva stare particolarmente all'erta. 
Ricordo di aver aperto un modello marcato "Cartier-Paris", dal quale è sbucato un cartoncino rosa 
che annunciava in italiano: "Frauentino Specillio, sempre a disposizione dei signori clienti se 
vorranno visitare di persona la conceria". 

Per aiutarvi a guarire da questa malattia, e comprendere che con i turisti gli affari li fanno sempregli altri, mi permetto di suggerire un gioco per la prossima estate. È un po' caro, per nulla 
divertente, ma istruttivo. Partite con un milione di lire italiane dall'aeroporto di Milano o di Roma 
per un tour delle principali città della Comunità Europea. In ogni città, invece di lanciarvi nei 
negozi, entrate in una banca, e cambiate l'intero vostro gruzzolo in valuta locale. Ad Atene, prima 
tappa, il valore del vostro capitale scenderà subito del 2,75 %, ma quando con le vostre dracme 
appena cambiate vi presenterete in una banca di Francoforte per ottenere marchi tedeschi, perderete 
addirittura il 21,46%. Proseguiamo - anzi, proseguite:con i marchi andrete in Danimarca, dove il 
cambio in corone vi alleggerirà di un altro 0,95%. In seguito perderete il 5,56% in Olanda, il 2,39% 
in Belgio e il 3,66% in Gran Bretagna. Cambiare le sterline all'aeroporto "Charles de Gaulle" di 
Parigi vi costerà un altro 3,11%, convertire i franchi in pesetas spagnole il 2,30%, e trasformare le 
pesetas in escudos portoghesi il 2,77%. L'ultima operazione, ossia il cambio in lire di quanto vi è 
rimasto, sarà ben più dolorosa: nella transazione perderete il 13,89%. Alla fine del giro d'Europa, 
sebbene non abbiate acquistato assolutamente nulla, avrete perso il 47% del vostro peculio di 
partenza: invece di un milione, vi ritroverete con 530mila lire. Il resto è stato perduto per strada: a 
causa delle differenze tra il prezzo di vendita e d'acquisto della valuta, e poiché le banche di quasi 
tutti i Paesi impongono una commissione. Se invece di entrare nelle banche vi foste rivolti ai 
bureaux de change, non è escluso che sareste tornati con i debiti. 

Quando non possono acquistare una cosa, gli amanti - o le vittime? - del falso viaggio ripiegano 
solitamente su due attività: la fotografia e le riprese con la videocamera. 
Anni fa Ennio Flaiano parlava, generosamente, del "culto moderno che fa di ogni turista un 
fotografo preoccupato di raccogliere testimonianze della sua stessa vita, per avere la certezza di 
aver vissuto". 
Oggi sembra soprattutto desiderio di appropriarsi di luoghi, cose e persone, nei rari casi in cui non 
sono in vendita. 

Non siamo i soli, ovviamente, a comportarci in questo modo. Come noi fanno gli americani, e 
peggio di noi i giapponesi, che andrebbero anche all'inferno, se fossero certi di poterlo fotografare. 
Con loro condividiamo la passione di immortalare assolutamente tutto: i cassetti nelle case di 
Milano, Filadelfia e Osaka devono essere pieni di primi piani degli stessi spigoli, lampioni, cartelli, 
gradini, negozi, muriccioli e semafori. 
Nel corso di una crociera nel Mediterraneo occidentale ho notato con un certo raccapriccio che 
molti passeggeri italiani filmavano i piatti di portata mentre venivano deposti sui tavoli, e durante le 
escursioni a terra riservavano ai mendicanti del Marocco lo stesso trattamento che, la sera 
precedente, era toccato a un cocktail di gamberetti. 

Un altro aspetto impressionante del fenomeno è questo: i videoamatori, mentre riprendono, amanoregistrare anche le cosiddette "impressioni sonore". In altre parole, parlano da soli. È ormai 
abbastanza comune, tra le rovine di Petra o sulle sponde del Mar Morto, sentire il rumore del vento, 
il pianto lontano di un bambino e le parole "Sono le ore sedici e trenta. Sono a cento metri dal 
pullman. Fa caldo. Ho sete". Di solito sono altri italiani a rimanere turbati di fronte a queste 
manifestazioni. 
Gli indigeni, abituati da tremila anni a trattare con gente che parla da sola nel deserto, non fanno 
una piega. 

Una variante piuttosto nota della mania videofotografica è la passione per le diapositive - che va 
considerata più grave, perché l'autore sogna di mostrarle a un gruppo di amici attirato a tradimento 
dentro un salotto (di solito non ci riesce, perché la macchina si inceppa). A questo proposito è bene 
ricordare un'affermazione della scrittrice americana Erma Bombeck, degna di essere scolpita nel 
marmo: "Nessuno vorrà mai vedere le vostre diapositive. Mettetevelo bene in testa". 
La signora - in un libro dal titolo chilometrico (Quando in vacanza la tua faccia comincia ad 
assomigliare alla foto sul passaporto è ora di tornare a casa) - si dilunga intorno a questa sindrome, 
spiegando che esistono rare occasioni in cui le diapositive possono essere mostrate al genere 
umano: "Quando è necessario ricorrere alla chirurgia casalinga e non ci sono anestetici a 
disposizione; quando la polizia vuol estorcere una confessione a un criminale senza ricorrere alla 
violenza; quando i genitori cercano un metodo per indurre i figli adulti a sposarsi e lasciare il nido". 
"Per puro caso" scrive a questo proposito Erma Bombeck "un'anziana coppia, una sera, proiettò le 
diapositive di una vacanza in Egitto. 
Quando si riaccesero le luci, il figlio se n'era finalmente andato." 
Il fatto che viaggi e crociere siano diventate esposizioni ambulanti di videocamere e macchinefotografiche ipersofisticate è un segno dei tempi, sul quale non è il caso di drammatizzare. È lecito 
soltanto stupirsi in silenzio, ricordando come negli anni Sessanta i buoni borghesi italiani si 
presentassero sulla nave con blazer blu, pantaloni bianchi, carte geografiche, libri di viaggio e 
binocolo, e passassero le giornate a poppa, leggendo e scrutando l'orizzonte. Oggi i passeggeri 
trascorrono la maggior parte del tempo chiusi nei saloni da ballo, impegnati a filmarsi a vicenda 
durante le gare di lambada. I binocoli, poi, sono scomparsi. Il motivo è semplice: il mondo oltre le 
lenti appare più nitido e più vicino, ma non si può portare a casa. 

Un ultimo aspetto del falso viaggio sono le cartoline illustrate, che occupano uno spazio 
spropositato nella mente del turista italiano. Raramente costituiscono una noia. Spesso provocano 
ansia genuina. C'è chi ha sentito dire che spedire cartoline non è più chic, ma non sa come 
informare della novità gli anziani genitori; chi non sopporta di sprecare tempo prezioso umettando 
con la lingua i francobolli, e si lamenta che qualche sadico li faccia sempre più grandi; chi va in 
vacanza da quarant'anni a Nizza e non sa più che cartoline spedire, perché ormai ha esaurito tutte le 
possibili angolature di Nizza. 

Tutti costoro potrebbero salutare con entusiasmo l'iniziativa di un pensionato del Connecticut di 
nome Palmer Chambers, il quale, dopo aver abbandonato il commercio per corrispondenza delle 
vitamine, ha fondato la società "Beforehand Cards" (Cartoline preventive) e soccorre i vacanzieri in 
questo modo: basta segnalare con buon anticipo l'itinerario del proprio viaggio, e vengono 
recapitate le cartoline illustrate dei luoghi in questione. L'acquirente le scriverà prima di partire. 
Arrivato a destinazione, non perderà un minuto delle proprie vacanze. Le cartoline non dovrà più 
acquistarle, scriverle e indirizzarle. Le avrà già in tasca, pronte: dovrà semplicemente imbucarle. 

Tutto questo è valido in teoria. Potrebbe funzionare, cioè, con un popolo diverso da quello italiano. 
In Italia il signor Chambers - il quale assicura di avere in archivio panorami e tramonti provenienti 
da centotrenta Paesi del mondo - incontrerebbe serie difficoltà. 
Innanzitutto, gli italiani si muovono per il mondo come se avessero la tarantola, ed è certo che le 
prime richieste riguarderebbero i quaranta Stati che non sono nell'archivio (Turks e Caicos, Burkina 
Faso e sultanato del Brunei). Un altro problema sarebbe quello della scelta delle cartoline. Se gli 
americani appaiono facili da accontentare - di solito sono felici con una fontana e, quando li 
trovano, con i grattacieli - gli italiani hanno gusti più complicati. Esistono gli appassionati delle 
vedute aeree, che spediscono praticamente la stessa cartolina da trent'anni: che siano a Bordeaux, a 
Urbino o a Dublino mandano sempre l'identica immagine di tetti rossi che sembra ripresa da una 
sonda spaziale. All'estremo opposto stanno gli appassionati dei dettagli artistici, i quali spediscono 
solo le ali di angeli affrescati e gli occhi bovini delle statue.
È chiaro che il signor Chambers del Connecticut, qualora si vedesse richiedere una cartolina con 
l'immagine dell'angelo della navata di sinistra della chiesa di Nostra Signora delle Nevi a Praga, 
potrebbe avere qualche difficoltà. 

Altre sorprese seguirebbero. Gli italiani, dicendo di detestarle, amano le cartoline illustrate perché 
permettono di esercitare anche in vacanza quello che resta il grande passatempo nazionale: 
lamentarsi. Una cartolina acquistata sul luogo di villeggiatura permette infatti di protestare per: a) il 
costo della cartolina stessa; b) la difficoltà di reperire i francobolli; C) la scocciatura di doversi 
portare appresso l'agenda con gli indirizzi; d) il fatto che sull'agenda l'indirizzo richiesto sia 
sprovvisto di numero civico e codice postale; e) l'obbligo, se si scrive a un parente, di scrivere 
anche a tutti gli altri; f) la difficoltà di trovare una frase originale (l'alternativa, alla fine, si riduce a 
"cari saluti" e "molti saluti"; gli stranieri vergano invece lunghe missive, andando a scrivere anche 
tra i dentini dei francobolli). 
Tutti questi problemi costituiscono deliziosi argomenti di conversazione, e consentono di trascorrere 
piacevoli giornate in compagnia sulle spiagge, negli atrii degli alberghi e nelle sale d'attesa degli 
aeroporti del mondo. 

SIGHTSEEING, COME SENTIRSI LA COSCIENZA A POSTO 

Il turista, come abbiamo visto, si vergogna raramente di essere turista. Si vergogna, semmai, di non 
esserlo abbastanza. Si rammarica di non aver visto quello che doveva vedere. L'osservazione può 
apparire banale soltanto a chi non ha mai pedinato un gruppo di signore italiane impegnate in un 
"viaggio culturale": la meticolosità con cui seguono le istruzioni del Baedeker è paragonabile a 
quella di un amministratore delegato di una multinazionale, che si rifiuta di passare al punto 
successivo dell'ordine del giorno se non ha completato quello precedente; la determinazione con cui 
decidono di esaurire tutti i piani di un museo riesce a far tremare i polsi anche ad una sorvegliante 
tedesca; la grinta che mostrano muovendo all'assalto di una celebre chiesa trovata inopinatamente 
chiusa, conferma la bontà dell'intuizione di Sir Richard Burton, che nel 1855 affidò al giornale della 
"Royal Geographical Society" di Londra una verità rimasta fondamentale: "I viaggiatori, come i 
poeti, sono una razza arrabbiata". 
La chiave del fenomeno, e la spiegazione della furia delle turiste italiane di fronte a quella chiesa, 
sta in una parola inglese: sightseeing. La traduzione - "visita alle curiosità turistiche di un luogo" appare 
pallida e imperfetta. Non spiega un fenomeno che mina la concordia delle famiglie e affatica 
gli antropologhi. "il primo segno di sacralizzazione avviene quando un sight(luogo d'interesse 
turistico) è messo in evidenza rispetto ad altri luoghi simili, e indicato come degno di essere 
conservato" scrive il già citato Dean MacCannell. In sostanza, accade questo: più un oggetto o un 
luogo sono messi in evidenza (da uno speciale simbolo sulla guida, da un riflettore, da un sistema di 
protezione o da una coda di persone in attesa), più appaiono appetibili. 
Parte del fascino della Gioconda di Leonardo, non c'è dubbio, sta nel vetro antiproiettile messo 
davanti al quadro. 
Gli studiosi chiamano questo fenomeno "incorniciamento ed elevazione". Una scrittrice inglese 
d'inizio secolo, Lady Florence Bell (nipote di Gertrude Bell, una delle più famose viaggiatrici del 
suo tempo), rendendosi conto di come i turisti nutrissero un desiderio famelico di collezionare 
"luoghi d'interesse", creò questo passatempo, e lo inserì nel suo Piccolo Manuale di Giochi per 
Viaggiatori. Il gioco si chiama "Vedo!", e prevede un punteggio: 5 punti per una chiesa, 10 per un 
castello(15 punti se ne hanno sentito parlare in precedenza), 20 per una cattedrale, 20 per una 
cascata, 100 per una sfinge. Il gioco, conclude sarcasticamente l'autrice, "viene praticato senza 
requie, mattina, giorno e sera, da tutti coloro che si recano alla Meta." 
Oggi, quasi un secolo più tardi, i 700mila italiani che ogni anno si recano nella patria di Lady Bell 
mostrano i sintomi della stessa malattia. I turisti che arrivano a Londra, in particolare, mostrano 
chiari segni di disagio quando viene consigliato loro di evitare i luoghi più ovvi e più noti, 
soprattutto se già visitati in passato. Dopo poche ore di permanenza, abbigliati come certi 
personaggi di Graham Greene ("In città sembrano sempre arrivati dalla campagna, in campagna 
sono inconfondibilmente turisti venuti dalla città"), partono a passo di carica verso la Torre di 
Londra, i cancelli di Buckingham Palace e le luci di Harrod's. La vera passione degli italiani a 
Londra è tuttavia trascorrere i pomeriggi a Piccadilly Circus, dove sono perfettamente riconoscibili, 
in quanto pretendono di posare per le fotografie in mezzo all'incrocio più insidioso del Nord Europa 
(le automobili sbucano non viste da Regent Street, Piccadilly, Shaftesbury Avenue). Anche i 
migliori - i più colti, gli insospettabili - sentiranno di aver mancato, se prima di ripartire non 
avranno rischiato di essere travolti in quel modo. 

Questa ossessione per tutto ciò che è noto - e, quindi, obbligatorio - diventa imbarazzo, e talvolta 
rifiuto, di fronte al cambiamento e alla trasformazione. Prendiamo Carnaby Street, simbolo della 
Swinging London degli anni Sessanta. Molte volte ho provato a spiegare agli italiani in visita che si 
tratta ormai di un postaccio dove nessun inglese ragionevole si sogna di metter piede. 
Quelli ascoltavano, sorridevano e partivano, armati di ricordi e cinepresa. Non volevano ammettere 
l'errore nemmeno quando, arrivati sul posto, si accorgevano che la strada era popolata soltanto da 
altri italiani delusi, tristi au-pair olandesi, euforici studenti nigeriani e commercianti pakistani 
dall'aria astuta, acquattati dietro pile di magliette con la scritta University of London. Carnaby 
Street - dicevano i loro occhi al ritorno - è stata vista: Lady Bell ci avrebbe assegnato almeno venti 
punti. 
L'unica circostanza in cui il triste rito del sightseeing acquista significato è quando consiste in una 
visita guidata della città, utile introduzione a un luogo che non si conosce per nulla. Come ogni cosa 
nel mondo paludoso del turismo, anche questi sightseeing tours si dividono in ottimi, buoni, 
discreti, mediocri e disastrosi (personalmente, ricordo con piacere le visite di Boston, Tokio, Sydney 
e il mio primo giro di Londra nell'estate del 1972, a bordo di un bus scoperto, in un pomeriggio di 
pioggia). Gli amanti del sightseeing tour - ne esistono, come esistono i fanatici dei panorami 
dall'alto e i patiti delle carrozze a cavalli - sanno bene che questo genere di attività ha senso soltanto 
in quanto consente di "visitare in gruppo i luoghi in cui non si ha intenzione di ritornare da soli", 
come ha osservato lo scrittore Gabriel Garcia Màrquez. Sanno anche che non bisogna credere a una 
parola di quello che dicono i cosiddetti "ciceroni": il mondo che descrivono con voce allegra è 
totalmente fasullo, pieno di luoghi pittoreschi e di personaggi che, in quei luoghi, hanno fatto cose 
divertentissime come venir impiccati, ghigliottinati, torturati e incarcerati a vita. 

Alcuni regimi autoritari, infine, offrono un particolare tipo di sightseeìng tour, riservato agli 
intenditori. 
Nei Paesi comunisti (quelli rimasti) e nel mondo arabo, gli accompagnatori e le accompagnatrici 
illustrano una realtà di comodo, che esiste soltanto nella testa del dittatore locale. Il numero di 
fandonie che una guida turistica di Cuba, Pechino o Damasco riesce a concentrare in tre ore di 
"visita guidata" è assolutamente straordinario. Ancora più straordinaria è la docilità con cui i turisti 
ascoltano quelle colossali bugie, salvo poi protestare vivacemente una volta tornati in albergo. In 
molte occasioni mi è capitato di assistere a improvvisati consigli di guerra, durante i quali il gruppo 
dei vacanzieri italiani progettava un'insurrezione contro la Teresa, il Chen o il Mohammed di turno. 
Il giorno successivo, appena la guida gridava "Tutti sul pullman!", i leoni ridiventavano agnelli. E 
quando Teresa, Chen o Mohammed, al termine del soggiorno, lasciavano intendere che una mancia 
in valuta forte sarebbe stata opportuna, gli italiani abbassavano lo sguardo e mettevano mano al 
portafogli. Perché siamo gente dal cuore tenero, ecco un altro problema. 

MAI SENZA IL LIBRO: IL MONDO DELLE "GUIDE TURISTICHE" 

Non c'è dubbio che le guide turistiche - intese, questa volta, come libri - abbiano contribuito 
grandemente a stimolare l'interesse per i viaggi, e a renderlo uniforme. 
Il primo a sospettare che i viaggiatori cercassero indicazioni su alberghi e ristoranti, e per ottenerle 
non intendessero pagare una guida in carne ed ossa, fu un tedesco, il barone Karl Baedeker. Nel 
1839 pubblicò un manuale sulla regione del Reno, e il successo fu tale che in tre anni sfornò guide 
simili sull'Olanda, la Germania, l'Austria e l'Italia del Nord. I discendenti continuarono l'attività, e il 
nome baedeker divenne sinonimo di "guida turistica". Questo fino al 1944, quando i 
bombardamenti su Lipsia cancellarono la premiata ditta Baedeker dalla faccia della terra. Lo 
scrittore americano Paul Fussel sostiene che quel giorno finì l'era dei viaggi, ed è iniziata l'età del 
turismo. 
Se questo è vero - potrebbe esserlo - bisogna aggiungere che, per i turisti, i viaggi sono diventati più 
facili, mentre la scelta del baedeker si è fatta più difficile. 
Oggi l'offerta è immensa, soprattutto se consideriamo anche la produzione in lingua inglese e 
francese. 
Ogni guida si distingue dall'altra, sia per il tipo di suggerimenti che offre, sia per il pubblico cui si 
rivolge. 
Ci sono guide che invitano al risparmio, come le Frommer's; agli acquisti, come le Fieldìng; o alle 
"visite ai luoghi di interesse", come le rinate Baedeker, pubblicate in Italia da De Agostini. Alcune 
puntano sui consigli pratici, come le Fodor's o le Birnbaum's. Altre spingono all'avventura, come le 
ottime Lonely Planet, che però si occupano soltanto di luoghi disagiati. Se in un Paese l'acqua del 
rubinetto si può bere e i telefoni funzionano, alla Lonely Planet quel Paese non interessa. 
Ci sono poi le guide che sollecitano i giovani all'avventura, al risparmio e - sembra di capire - alla 
sofferenza. 
Le più celebri appartengono alla serie Let's Go, e godono di una certa popolarità anche in Italia, 
sebbene non siano tradotte. Le guide Let's Go forniscono consigli eccellenti (ricordo con gratitudine 
l'indicazione di un albergo a Lisbona, e con qualche apprensione quella di un ristorante a 
Gerusalemme), ma hanno un difetto: sospingono i turisti verso luoghi pieni di giovani americani 
sudati, con uno zaino in spalla e un'identica guida Let's Go tra le mani. Prodotte per la prima volta 
nel 1960 da un gruppo di studenti dell'Università di Harvard, oggi coprono quaranta Paesi del 
mondo, e impiegano settanta ricercatori, cui sembrano essere accadute le cose più atroci. 
Recentemente veniva annunciato con malcelato orgoglio che nella stagione precedente gli studentiscrittori 
sguinzagliati per il mondo avevano collezionato "un attacco con gas lacrimogeni, due auto 
distrutte, una concussione, un quasi-annegamento e una fuga su un albero per sfuggire a un branco 
di renne". 
Tra gli italiani che hanno più di vent'anni, e al solo pensiero di girare il mondo con uno zaino in 
spalla accusano attacchi di sciatica, sono popolari anche le guide francesi, e non solo perché tutti 
possono fingere di capire cosa ci sta scritto sopra. Celeberrime, informate e scrupolose, sono le 
Guides Bleus, detestate però da Roland Barthes, che le accusava di trovare "pittoreschi" anche i 
tunnel in montagna, sebbene, una volta dentro, "non si vedesse niente". Altrettanto celebri, e ben più 
diffuse in Italia, sono le Michelin, pubblicate per la prima volta nel 1900 dall'omonima casa di 
pneumatici, che intendeva così stimolare il traffico automobilistico. 
Prima vennero le "guide rosse", che si occupavano (e si occupano tuttora) di alberghi e ristoranti; 
seguirono le "guide verdi", che estendono a chiese e monumenti il "sistema di stelle" creato per 
classificare la buona tavola (una stella, locale raccomandato; due stelle, vale una deviazione; tre 
stelle, vale un viaggio). 
I volumi della Michelin presentano però alcune carenze: le guide rosse (Mich' rougs), per fornire in 
poco spazio le indicazioni necessarie, ricorrono a sfilate di simboli minuscoli (tazzine, forchettine, 
cucchiaini, casine, casine con alberi, seggioline, uccelletti, cagnolini), che presuppongono nel 
turista medio la competenza di uno specialista in geroglifici. Le guide verdi (Mich'ìvert), per quanto 
accurate e affidabili, tendono talvolta a scivolare nella banalità. Gli italiani che avessero preso in 
mano una vecchia edizione della guida Italia, ad [esempio, si sarebbero trovati descritti così: "In 
questa terra dove abbonda ogni genere di bellezza, l'italiano si muove perfettamente a suo agio (e ci 
mancherebbe altro, NDA). Scuro di capelli, nero di occhi, gesticolante, svelto e passionale, egli è 
tutto movimento e fantasia... 
Gli italiani sono cortesi e gentili, sempre desiderosi di 'rendere un servizio: anche voi dovrete essere 
cordiali con loro, e pronti a fare amicizia". 
Molto più caute nei giudizi appaiono le "guide verdi"del Touring Club Italiano, i cui punti forza 
sono numerosi: meticolose, corredate da impeccabili piante di città, vengono vendute plastificate e 
rilegate, e non perdono le pagine a metà del primo viaggio. Alle guide del Touring, i viaggiatori 
italiani si attaccano con una sorta di morbosità, rifiutandosi di prendere in considerazione l'esistenza 
di una città se i ricercatori di Corso Italia hanno deciso di non includerla negli itinerari. 
Il binomio "turista italiano-guida Touring" è ben noto ai venditori di souvenir, ai cambiavalute, ai 
taxisti abusivi e ai prosseneti di tutto il mondo. Da Atene a Mosca, da Madrid a New York, basta 
una copertina verde per farli partire all'attacco. 
Le carenze dei volumi del Touring, fino a qualche tempo fa, erano due. Innanzitutto la caparbietà 
con cui insistevano nel descrivere l'opera di un pittore minore dell'Ottocento all'interno di una 
chiesa bulgara, trascurando di riferire come viveva la gente in Bulgaria. 
In secondo luogo, la flemma con cui le pubblicazioni venivano aggiornate: accadeva che i turisti 
cercassero disperatamente monumenti chiusi, quadri spostati, attività scomparse e luoghi totalmente 
trasformati. Nella guida Gran Bretagna, ancora in vendita nel 1986, si parlava ad esempio di 
Liverpool come di una "prestigiosa piazza di commercio", quando la città sul fiume Mersey era da 
tempo una delle più disastrate d'Europa. 
Per far litigare un marito e una moglie italiani, è noto, basta molto meno. 
Oggi, bisogna dire, il Touring Club ha introdotto nelle proprie pubblicazioni alcuni corsivi da cui 
risulta con chiarezza che la vita quotidiana a Praga non assomiglia alla vita a Barcellona, e i punti di 
contatto tra i sobborghi di Londra e quelli di Napoli sono, tutto sommato, minimi. Anche le 
pubblicazioni vengono rinnovate con maggiore solerzia: sono usciti recentemente, ad esempio, 
nuovi titoli su Mosca, San Pietroburgo e Kiev, Polonia, Bulgaria e Romania, Ungheria e 
Cecoslovacchia (che, nel frattempo, com'è noto, è scomparsa, ma siamo certi che non l'ha fatto per 
indispettire il Touring Club). Questa improvvisa sollecitudine non sembra dovuta alle proteste dei 
soci, o alla notizia di un matrimonio naufragato in seguito a una discussione sull'esatta ubicazione 
di un quadro del Guercino. Molto più convincenti sono risultati i cataclismi che hanno investito 
l'Europa orientale negli ultimi anni. O forse la consapevolezza, tra i dirigenti del Touring Club, che 
gli italiani, abbandonati ad est di Vienna senza la "mamma plastificata" (così la chiamava 
Manganelli), rischiavano di non tornare più a casa. 
Il lavoro del Touring è a buon punto, ma è lontano dall'essere concluso. Un tempo, in quella parte 
del mondo, erano i regimi comunisti che facevano di tutto per complicare la vita agli ospiti, convinti 
che il buon senso fosse un vizio capitalista, come la pornografia. 
Oggi sono le nuove amministrazioni democratiche che, sebbene animate dalle migliori intenzioni, 
preparano trappole e trabocchetti. L'ultima trovata è questa: cambiare i nomi di vie, piazze e città, 
per cancellare tutti i ricordi del passato prossimo marxista. Questo vuol dire che non basteranno una 
mappa e qualche ricordo per orientarsi. Occorrerà passeggiare con l'Enciclopedia Treccani a 
rimorchio: solo così a Budapest sarà possibile sapere se il signor Làszló Kelli (che da il nome a 
Kelli Làszló utca, 14° distretto) era un torturatore dello stalinista Ràkosi, un burocrate del grigio 
Kàdàr oppure il cognato magiaro dell'attrice Grace Kelly. 
Nei primi due casi si può star certi che il nome sarà stato sostituito con qualcosa di nuovo e 
semplice come Forgàch utca egy része. Solo nell'ultimo caso sarà rimasto immutato. (Risposta: oggi 
si chiama Forgàch utca egy része.) 
Non solo le vie, e non soltanto gli ungheresi, dovranno piegarsi alla furia toponomastica dei nuovi 
dirigenti. 
In Moravia è sparita dalla mappa la città di Gottwaldov, e al suo posto è ricomparsa la vecchia Zlìn. 
A Praga la piazza dell'Armata Rossa è ora piazza Jan Palach, e i comitati di quartiere litigano in 
tribunale perché tutti vogliono battezzare una strada con il nome dell'eroe nazionale Tomàs 
Masaryk. I tedeschi hanno rapidamente giustiziato Karl-Marx-Stadt. I polacchi hanno trasformato i 
Cantieri Lenin: continuano a produrre in perdita, ma adesso si chiamano Cantieri Danzica. 

Gli ungheresi, nel "gioco dei nomi", rimangono però i migliori. Quando mi sono rivolto al 
municipio di Budapest chiedendo se avevano intenzione di cambiar nome a qualche strada, 
l'impiegata si è lasciata sfuggire un mugolio di dolore. Non cambiamo il nome di una strada, ha 
detto. Non cambiamo il nome di qualche strada. 
Cambiamo il nome di tutte le strade. Ha quindi estratto un plico: ventuno pagine, scritte fitte. A 
sinistra il nome attuale, a destra il nome proposto (nome precomunista oppure nome nuovo). Poi 
una lettera dell'alfabeto: A vuol dire si cambia subito. B si cambia tra poco. C si cambia solo se così 
vogliono i vari quartieri. 
Vogliono tutti, pare. 

Non riesco a immaginare la faccia dei cartografi del Touring Club, quando hanno saputo di questo 
scherzo. 
Riesco a immaginare benissimo, invece, le mandrie di turisti italiani perduti nella grande via del 
Nepstadion (che non si chiamerà più Nepstadion ut ma Stefània ut), provenienti da Andràssy ut 
senza sapere di aver percorso il viale della Repubblica Popolare (Népkòztàrsasàg utja), alla ricerca 
di piazza Marx che è diventata piazza Parigi (Pàrizsi ter). Non piangeranno solo i turisti. 
Piangeranno anche i budapestini, che dovranno cambiare carta da lettera, biglietti da visita, 
documenti. Piangeranno le casse municipali: sarà necessario aggiornare l'intera anagrafe e cambiare 
mappe, stradali, guide del telefono e targhe con il nome delle vie. Una volta approvata la spesa, 
cominceranno le discussioni. Il criterio di tornare ai vecchi nomi, infatti, può creare qualche 
imbarazzo. Spazzar via strade, vicoli e viali intitolati al bulgaro Dimitrov è senz'altro opportuno, ma 
non si vede per quale motivo anche via Leonardo da Vinci (8° distretto) dovrebbe fare la stessa fine, 
e diventare Thék Endre utca. 
Sostituire via Mùnnich Ferenc (dal nome del ministro degli Interni ai tempi della repressione del 
1956) con via Nàdor, va benissimo. Ripristinare la vecchia Mussolini ter (piazza Mussolini), ho 
l'impressione, sarà un po' più delicato. 

NUOVE METE, STESSA FANTASIA 

Il 12 luglio dell'anno 1900, da bordo del piroscafo Prìnz Heinrìch diretto in India e in Cina, Luigi 
Barzini lanciò questo grido di dolore: "La civiltà è una cosa bellissima, ma orribilmente monotona. 
La sua luce potente, ovunque arriva a proiettarsi, rende tutte le cose del medesimo colore scialbo, 
come fa un raggio di luce elettrica. I paesi più lontani diventano eguali; a poco a poco le differenze 
di costumi, di usi, perfino di linguaggio e di razza vanno scomparendo, tutto quanto vi è di più 
incantevole, la varietà, si appiana, e il mondo finirà col non presentare più attrattive di una immensa 
palla da biliardo". 

E un lamento, questo, che - con meno stile, ma con qualche giustificazione in più - nei successivi 
novantatré anni è stato ripetuto da tutti i turisti, e negato con veemenza dalle agenzie di viaggio. La 
colpa viene equamente distribuita tra gli aerei, i viaggi di gruppo e gli americani (particolare astio 
suscitano i gruppi americani che viaggiano in aereo). In realtà - come arrivò a concludere l'umorista 
P.J. O'Rourke dopo una dozzina di viaggi nel Terzo Mondo - "la civiltà è un enorme miglioramento 
rispetto alla mancanza della suddetta". 
In altre parole qualsiasi turista, anche il radicalchic più caparbio, è arrivato ad ammettere ciò che 
fino a qualche anno fa non era per nulla scontato: gli abitanti dei villaggi cinesi e delle favelas 
brasiliane non possono rimanere poveri per fornire a noi turisti ricchi une atmosphère très primitive, 
e hanno il diritto di sognare prima la luce elettrica e poi la televisione a colori. 
Questa convinzione - unita al fatto che, di solito, dove resiste une atmosphère très primitive la gente 
si spara addosso, e le docce funzionano male - ha indotto i turisti occidentali a una sorta di 
ripensamento. L'Europa dell'Est post-comunista - quella dove si divertono a cambiare i nomi - è 
apparsa subito un buon compromesso, in quanto moderatamente esotica, relativamente povera, ma 
fornita di (quasi) tutte le comodità. 
L'ordine degli arrivi è stato il seguente: prima i giornalisti, accorsi a descrivere le rivoluzioni; subito 
dopo gli uomini d'affari, curiosi di vedere se sotto le macerie del comunismo non ci fosse l'oro; poi 
gli uomini politici, insidiosi e onnipresenti (per un paio d'anni è stato praticamente impossibile 
visitare in pace un monumento di Praga o un ospedale di Bucarest: sbucava sempre un 
sottosegretario italiano, che sorrideva alla gente come se la rivoluzione l'avesse fatta lui). Buoni 
ultimi sono arrivati i turisti, i quali hanno scoperto con gioia che non era più necessario sobbarcarsi 
ore di aereo per stupire gli amici al ritorno, e ipnotizzarli con duecento diapositive. Bastava andare a 
Budapest, e lavorare di fantasia. 

Il più rapido nell'approfittare dei tempi nuovi è stato il solito Club Mediterranee, che già nel 1990 
organizzò un viaggio-lampo attraverso l'Europa dell'Est, chiamandolo "L'ère du temps", forse per 
richiamare la suggestione di un profumo. La pubblicità comparve sul Figaro, e non lasciava dubbi 
sulle intenzioni minacciose degli organizzatori: in sette giorni, infatti, si visitavano sette capitali 
(Praga, Berlino, Varsavia, Mosca, Budapest, Bucarest, Sofia). Ai turisti branchés ("impegnati") il 
tour veniva presentato come "un'escursione nel cuore dell'attualità". Alla fine del viaggio - sembra 
di capire leggendo i resoconti apparsi sulla stampa francese - i partecipanti erano talmente rintronati 
che se li avessero portati ad Ancona invece che a Sofia, non se ne sarebbero accorti. 

Un aspetto interessante del "turismo dell'excomunismo" è che i padroni di casa sembrano entusiasti 
quanto gli ospiti. Tutti d'accordo, in altre parole, sul fatto che le rivoluzioni dell'89 debbano 
diventare la ricreazione degli anni Novanta. Il ministro del Turismo romeno ha dichiarato ad 
esempio di voler trasformare il Paese in un paradiso per le vacanze: più che sulle solite attrazioni 
(delta del Danubio e castelli di Dracula), intende puntare sui bunker di Ceausescu e i mille 
chilometri di tunnel usati dalla polizia segreta Securitate, dove tutti potranno provare forti emozioni 
e, se qualcuno si mette d'impegno, può persino smarrire la moglie. 


Così in Ucraina, in Bulgaria e nei Paesi Baltici: spesso sono gli ex-comunisti che vogliono chiudere 
gli atroci musei del passato o gli uffici della polizia segreta; la nuova dirigenza democratica, 
convinta dell'esistenza di un esotismo post-totalitario, li tiene aperti, e lascia al loro posto anche le 
famose sorveglianti socialiste, che con uno sguardo riescono a bloccare gli entusiasmi di un'intera 
comitiva di Modena. Anche il nuovo segretario dell'ex-partito operaio polacco ha mostrato di essere 
su questa lunghezza d'onda. Quando gli è stato chiesto cosa suggeriva di fare del vecchio edificio 
del Comitato Centrale nel cuore di Varsavia, ha risposto: "Un bell'Hotel Bolscevik con le luci rosse 
sul tetto; a pianterreno, il più grande hamburger-restaurant d'Europa". 
Chissà: forse potrebbe ospitare i partecipanti alle prime "settimane bianche" di Varsavia, che 
certamente sono dietro l'angolo. La città è ideale: fa freddo, si beve in compagnia e chi ha nostalgia 
delle code agli skilift può mettersi in fila davanti a un negozio di alimentari, sperando che i polacchi 
lo trovino spiritoso. 

Qualche volta, mentre esplorano questi nuovi territori, gli italiani superano se stessi. Solo per caso,
in un pomeriggio assolato di Praga, ho scoperto di cosa siamo capaci quando sbarchiamo ad est. È 
accaduto in un piccolo slargo della via Nerudova, dove il quartiere di Mala Strana si arrampica 
verso il Castello. Una statua, tra una siepe e un incavo del muro, rappresenta una ragazza che si 
pettina, con la testa inclinata. Sul basamento, l'iscrizione Toileta. Ad intervalli regolari, gli italiani 
arrivavano, riconoscibili dal tono della voce e, nel caso (raro) in cui non aprivano bocca, 
dall'abbigliamento (pullover legato in vita, scarpe simil-Timberland). Guardavano la statua, 
leggevano l'iscrizione, e scomparivano dietro la siepe, giocondi. Dopo pochi secondi 
ricomparivano: qui di toilette, diceva il marito alla moglie, non ce n'è. I due, silenziosi, si 
allontanavano, senza sospettare di aver reso insolito omaggio all'opera dello scultore Jan Stursa: 
Toileta, ovvero una fanciulla impegnata nella toilette del mattino. 

Sono piccole incomprensioni, e non tolgono fascino ad una città - Praga - diventata ormai una meta 
obbligatoria. Le statistiche diffuse dall'ufficio del turismo rivelano che gli italiani sono al quarto 
posto come presenze dopo tedeschi, austriaci e polacchi. A differenza di tutti costoro, però, noi non 
abbiamo confini comuni con la Repubblica Ceca. Gli italiani non sono, perciò, gitanti di un giorno. 
Gli italiani vengono per restare, e lasciano il segno. 

La capitale boema, ho spesso potuto constatare, suscita in noi entusiasmi scomposti. Gli italiani, 
scesi da un aereo o smontati da una corriera, sciamano come api, chiacchierano come canarini, 
mangiano come lupi. 
Praga è una città splendida e compatta, risparmiata dalle bombe, perfetta per i pedoni, con un fiume 
nel mezzo per aiutare l'orientamento. I turisti si sentono immediatamente a casa (e questa è l'unica 
cosa che desiderano, sosteneva Ennio Flaiano). La sensazione, si ha l'impressione, allenta i freni 
inibitori. Così due italiani su cinque, dopo ventiquattr'ore di permanenza, vorrebbero comprare un 
appartamento con vista sulla Moldava. Uno su quattro, camminando la sera tra le statue annerite del 
ponte Carlo, si lascia sfuggire raccapriccianti paragoni tra la luna di Boemia e la luna di Biella (o di 
Bari, o di Bologna). Tra i diciottenni con lo zainetto fosforescente (italiani, dunque) accampati sui 
gradini del monumento a Jan Hus, due su cento, forse, sanno che Jan Hus era un uomo di chiesa, un 
Lutero ante litteram finito sul rogo. Quarantotto pensano sia un pittore, un musicista oppure un 
dirigente comunista con un vestito troppo largo. Cinquanta non pensano. 

Altre sorprese sono in agguato, per chi decidesse di pedinare gli italiani lungo le strade strette di 
Praga. 
Eroiche sono le attese davanti all'orologio astronomico di Staromestska Radnice, per vedere sfilare, 
all'ora esatta, il corteo con il Cristo, gli Apostoli, la Morte, il Turco, l'Avaro e il Vanitoso. 
Leggendarie le diatribe con i taxisti, i più feroci dell'Europa centro-orientale: il prezzo della stessa 
corsa può variare da 50 a 600 corone (da duemila a ventiquattromila lire), a seconda dell'umore del 
guidatore e della combattività del passeggero. 
Commoventi i tentativi di prenotare un tavolo nei ristoranti, sempre gli stessi: "U tripstrosu" (Ai tre 
struzzi), all'inizio del ponte Carlo; "U labuti" (Ai cigni), nella piazza del Castello; "Zlata Praha" 
(Praga d'oro), all'ultimo piano dell'hotel Intercontinental. In questi locali, tra aprile e settembre, la 
concentrazione di connazionali è tale che risulta difficile credere di non essere in Italia. Alla stessa 
conclusione sono giunti i gestori, che hanno adottato con gioia prezzi italiani: cinquantamila lire a 
testa, una somma con cui in Moravia organizzano ancora un pranzo di nozze. 

Grande entusiasmo suscitano le birrerie. Le più popolari sono "U kalicha" (Al calice), la taverna del 
buon soldato Svejk, e "U Fleku", trasformata in un campo di concentramento per comitive: in questi 
locali ricevevano turisti anche prima della rivoluzione DELL'89, e non si stupiscono di niente. 
Altrove nel centro (in particolare intorno a piazza Venceslao, ormai ridotta a un suk arabo con 
parcheggio), rapinare i turisti è diventato un impulso irrefrenabile. Un settimanale, The Prague Post, 
ha ricordato a questo proposito le tigri dell'India, che quando hanno assaggiato la carne umana 
perdono interesse per le altre prede. Così i camerieri di Praga: dopo aver imbrogliato la prima 
coppia di italiani, non riescono più a togliersi il vizio. 

Quando non sono impegnati a duellare con i ristoratori, i turisti italiani hanno altre ossessioni. 
Molto popolari, ma facoltativi, sono i monumenti (36mila in tutto il Paese), soprattutto se sono in 
cattivo stato (28mila su 36mila), e permettono malinconici paragoni con l'Italia. 
Obbligati, invece, gli acquisti. Gli italiani, come sappiamo, comprano di tutto: dai cristalli alle 
tovaglie, dalla ceramica ai granati. Nella foga di trovare qualcosa da mettere in valigia, e non 
potendo asportare i mattoni della casa di Kafka, molti cadono in questo obbrobrio storico: 
acquistano, come souvenir di Praga, berretti militari sovietici. I venditori - trafficanti russi, ucraini e 
uzbechi, quasi sempre clandestini - sono spesso personaggi sgradevoli e aggressivi. Ma neppure 
loro, ho notato, osano contraddire un commerciante di Brescia mentre prova un colbacco e grida 
alla moglie se la misura è giusta. 

L'attrazione per i simboli del comunismo non porta tutti i turisti a travestirsi da ufficiali dell'Armata 
Rossa. 
Quasi sempre, i visitatori più sofisticati mostrano un genuino desiderio di sfiorare la vecchia Praga, 
socialista e misteriosa, dalla quale si sono mantenuti a distanza di sicurezza per quarant'anni. Il 
problema è che i praghesi - a differenza dei più astuti polacchi e romeni - non capiscono cosa ci sia 
di entusiasmante nei brutti ricordi. Si verifica perciò questo strano fenomeno: gli occidentali 
chiedono un po' di "vecchio Est" (un museo, un film in bianco e nero, qualche bandiera rossa). I 
cechi fingono di non capire, e offrono agli ospiti il "nuovo Ovest" conquistato con tanta fatica: film 
americani, hamburger-restaurants e il musical Les Mìsérables. 

Dimenticavo. Tra le attività dei visitatori italiani ad est c'è anche il sesso, sul quale non staremo a 
dilungarci. 
Ci limiteremo a ricordare una statistica, secondo cui il turista medio passa negli alberghi della città 
2,5 notti all'anno. Se è italiano, maschio e viaggia solo, nella metà dell'ultima notte credo di sapere 
cosa sta cercando. 

SOTTO I TACCHI DEI TAXISTI 

Un giornalista canadese, residente a Mosca da anni, tiene un elenco delle cose nelle quali la Russiaè superiore agli altri Paesi. È un elenco piuttosto corto, ma molto vario. Insieme ai treni-letto, alle 
crociere sui fiumi, all'inverno, al caviale e al gelato alla vaniglia, viene un'invenzione chiamata 
progolosovat' mashinu. 
Il nome, per noi italiani, ha un suono piuttosto astruso, e la traduzione non aiuta: progolosovat' 
mashinu vuol dire "dare il voto alla macchina". Si tratta, invece, di qualcosa di molto semplice: 
l'autostop in città, il nome deriva dal gesto che fanno i russi quando cercano un passaggio. Si 
mettono sul lato della strada, fronte al traffico, e alzano il braccio destro, come se |votassero nel 
Congresso dei Deputati del Popolo. 

Con grande meraviglia degli stranieri, ma con grande sollievo dei moscoviti, il sistema funziona. 
Per andare, poniamo, da piazza Gagarin - l'ex-barriera di Kaluga, dove finiva la città degli anni 
Quaranta - al nuovo consolato tedesco di Leninskij Prospekt, ci sono circa dieci chilometri. La 
metropolitana, per quel tragitto, non serve. Gli autobus sono scalcinati e affollati. 
I taxi ufficiali sono guidati da piccoli tiranni che vanno solo dove vogliono, al prezzo che vogliono. 
Il cittadino disposto a spendere qualche rublo può però mettersi sul bordo della strada e alzare un 
braccio. Ci sarà certamente un automobilista che viaggia solo o in coppia, al quale non dispiacerà 
recuperare qualche soldo per pagarsi la benzina. 

Il sistema di "dare il voto alla macchina", oltre a dimostrare che quando vogliono i russi hanno buon 
senso (e, perché no, una certa civiltà: aggressioni e rapine sono piuttosto rare), può servire come 
introduzione all'universo dei trasporti pubblici, che molti turisti italiani guardano ancora con un 
certo sospetto, e non dovrebbero. 
A Mosca come a Londra, a San Francisco come a Islamabad, i mezzi pubblici rimangono uno dei 
modi più semplici e a buon mercato per avvicinarsi a un Paese, nonché il sistema più sicuro per 
tenersi alla larga dai taxisti che, a parte ogni altra considerazione, costituiscono una delle categorie 
professionali più loquaci del mondo (un giovane scrittore australiano, David Dale, sostiene che 
l'autore di un libro dal titolo How to Stop a Taxi Driver from Talking to You, Come impedire a un 
taxista di parlarvi insieme, farebbe fortuna). I giornalisti sono consapevoli di questo ma - un po' per 
ottenere informazioni, un po' per non abituare troppo bene le amministrazioni dei giornali preferiscono 
affrontare la logorrea di un taxista coreano piuttosto che gli odori della metropolitana 
di Seul, regno di fieri mangiatori d'aglio. 

Possiamo partire proprio dai taxi, e ripetere una cosa nota: le auto pubbliche, per chi viaggia, 
costituiscono un problema. Sempre e dovunque. I taxi infatti non aspettano mai i turisti: in metà del 
mondo li inseguono, e nell'altra metà li sfuggono. Chiunque abbia provato il piacere di contrattare 
con una muta di taxisti marocchini, o assaporato la gioia di rincorrere l'unico taxi libero di Parigi in 
una notte di pioggia, sa di cosa sto parlando. Il comportamento dei taxisti in un dato Paese, 
oltretutto, non sempre si può prevedere ragionando sulla latitudine o sulla generica correttezza di 
quel Paese. Le sorprese sono tali e tante che potrebbero riempire un manuale di autodifesa dove, su 
base geografica, vengono forniti ai viaggiatori quei consigli che le guide turistiche di solito tendono 
a ignorare, impegnate come sono a descrivere l'interno dei monasteri. 
A un'opera di questo genere, tutti i professionisti del viaggio - uomini d'affari e giornalisti in testa 
sarebbero lieti di fornire un contributo. Posso iniziare io, offrendo qualche ricordo a caso. 

Il Cairo, Egitto: contrattate sempre. Pagando subito quanto vi viene chiesto, offenderete il senso 
sportivo del conducente. 

Zurìgo, Svizzera: non contrattate mai. Non pagando subito quanto vi viene chiesto, offenderete il 
conducente, che chiamerà la polizia. 

Hong Kong: nella colonia britannica i taxisti non parlano inglese, non conoscono l'esistenza della 
ricevuta e in genere fanno quello che vogliono. 

Pechino, Cina: i taxisti guidano con una fotografia di Mao Tse-tung sul cruscotto. Non fatevi 
impressionare: si tratta di un portafortuna, non di una dichiarazione ideologica. Come nel resto del 
mondo, anche i cinesi vogliono diventar ricchi con i vostri soldi. 

Funchal (Madeira), Portogallo: i taxisti che aspettano le navi in porto considerano un affronto 
personale qualsiasi suggerimento diverso da un giro completo dell'isola; la richiesta di essere 
accompagnati in centro viene giudicata una provocazione, alla quale rispondono guidando come 
Diabolik e sputando imprecazioni in un interessante dialetto portoghese. 

Ravvalpindi, Pakistan: i conducenti dei taxi guidano come i colleghi di Madeira. Anche quando non 
sono arrabbiati. 

Arlanda, Svezia: atterrando nella civilissima Stoccolma, sappiate che cercheranno di imbrogliarvi. Il 
prezzo di una corsa in città è 250 corone (poco più di 80 mila lire), ma i taxi in attesa di fronte alle 
porte automatiche vi chiederanno tre volte tanto. I taxi da 250 corone sono poco più in là, ma 
bisogna saperlo. Se protestate, risponderanno: è il libero mercato. 

Milano-Linate, Italia: idem come sopra, soltanto che il trucco avviene in lire italiane, anziché in 
corone svedesi. 

New York, Usa: la lingua più diffusa tra i taxisti, secondo un'indagine recente, è l'urdù. 

Varsavia, Polonia: dopo la caduta del comunismo è cambiato tutto; adesso il taxista cercherà 
d'imbrogliarvi in inglese, e non più in polacco. I taxisti di Varsavia contendono ai colleghi di Praga, 
Mosca, Napoli e Bagdad l'Oscar Mondiale dell'Inaffidabilità. 

Tallinn, Estonia: i taxisti sono tutti russi: parlate male degli estoni, e avrete uno sconto. 

Melbourne, Australia: per lo sconto di cui sopra, dite che l'accento australiano è delizioso. Può 
sembrare incredibile, ma abboccano. 

Bucarest, Romania: i taxisti sono tutti "ingegneri". 
Helsinki, Finlandia: gli ingegneri fanno talvolta i taxisti. 
Lagos, Nigeria: siete sicuri di voler prendere un taxi? 

Londra, Inghilterra: i cabbies odiano i ciclisti, perché sono piccoli e sguscianti; i bus, perché sono 
grossi e ingombranti; i pedoni, perché attraversano la strada; i pedoni stranieri, perché attraversano 
la strada guardando dalla parte sbagliata. Odieranno anche voi, e ve lo faranno capire, se 
dimenticate di lasciare il dieci per cento di mancia. 

Per chi preferisce battersi con molti avversari invece che contro un uomo solo, ci sono i tram e gli 
autobus. 

I turisti italiani - sia detto a loro onore - amano compiere questi esperimenti di tanto in tanto, e sono 
facilmente riconoscibili perché salgono a bordo gridando "Dove si compra il biglietto?", e subito 
dopo presentano al conducente una banconota uguale allo stipendio mensile di quest'ultimo. Una 
certa vocazione all'indisciplina fa sì che perfino i gruppi accompagnati, con un soprassalto di 
orgoglio, rifiutino la visita all'ennesimo negozio di artigianato locale e chiedano di provare 
l'ebbrezza di un autobus a San Pietroburgo, di un electrìco a Lisbona, di un tramvai a Praga o di un 
cablecar a San Francisco. Anche se quest'ultimo è completamente fasullo, e carico di altri turisti 
italiani che sgomitano per occupare i posti esterni "con vista", poco importa. 

Affrontare i mezzi pubblici all'estero, e uscirne vincitori, è certamente fonte di profonda 
soddisfazione. 
In ogni grande città del mondo, infatti, i sistemi di pagamento, di entrata e di uscita sono differenti. 

Talvolta è necessario acquistare una scheda; alcune volte un gettone; altre volte un biglietto unico, 
oppure un bio diverso a seconda della destinazione (spesso trauna macchina dall'aspetto spaziale, 
che tutti sanfar funzionare meno voi). Quando non ci sono le macchine, biglietti schede e gettoni 
vengono venduti nel punto più buio della stazione da personaggi facili all'ira, nascosti dietro un 
vetro affumicato. In qualche caso, il funzionamento dei trasporti pubblici appare così cervellotico 
che sembra essere stato studiato da un'apposita commissione incaricata di complicare la vita agli 
stranieri, intrappolandone ogni tanto qualcuno dentro porte misteriose, ascensori infidi, cunicoli 
terrificanti e malevoli cancelletti a ganascia che sembrano in grado di riconoscere un forestiero dal 
passo, e amano umiliarlo, di solito di fronte alla moglie. 

Tra i mezzi di trasporto pubblici, la metropolitana è forse il più impegnativo, ma costituisce anche 
un modo sicuro per avvicinarsi alla mentalità di un popolo. 
Qualche volta la mentalità di questo popolo può essere un po' particolare, com'è facile rilevare 
frequentando il subway di New York dopo le otto di sera. Nella maggioranza dei casi, tuttavia, il 
costo del biglietto è abbondantemente ripagato. A Berlino Est, ai tempi della Repubblica 
Democratica, una semplice Touristenfahrkarte permetteva di perlustrare U-Bahn e S-Bahn e 
assistere allo spettacolo dei tedeschi che cercavano di far funzionare il comunismo; la metropolitana 
di Stoccolma, del tutto simile a una galleria d'arte, illustra bene il gusto degli svedesi, e quella di 
Tokio - dove all'ora di punta speciali funzionari spingono la folla nelle carrozze - la preoccupante 
sottomissione dei giapponesi. 
A Parigi, qualche volta, i vandali riescono ad essere crudelmente spiritosi, soprattutto quando 
modificano le scritte esistenti (tolgono la negazione e ottengono fumate!, aprite le porte in 
movimento!, mettete i piedi sui sedili!). 
La monumentale metropolitana di Mosca mostra come Stalin avrebbe voluto fossero i russi; la 
"linea nera" dell'underground di Londra - Northern Line, detta anche Misery Line - rivela come 
possono ridursi gli inglesi. 
Al ritorno, infine, la nuova "linea gialla" della metropolitana di Milano mostrerà al viaggiatore 
come potremmo essere noi italiani, se altri italiani non lasciassero le siringhe usate sui sedili. 

SETTIMO: NON RUBARE NEGLI ALBERGHI 

Gli alberghi non sono soltanto "un ottimo rifugio dalla vita domestica", come sosteneva George 
Bernard Shaw in You Never Can Tell. Ancor più dei trasporti pubblici, costituiscono un osservatorio 
sul carattere di un Paese. 
Facciamo un esempio. Se durante un viaggio aereo vi capitasse di scorgere, sul collo del vostro 
vicino di posto, un adesivo con il numero 538 - prova inequivocabile che la sua camicia esce dalla 
lavanderia di un albergo - potete arrivare a stabilire in quale Paese è stata lavata. Basta possedere 
alcune nozioni di fondo: gli alberghi cinesi consegnano camicie pulite, stirate e profumate (al 
Mandami Oriental di Hong Kong l'ospite può indicare come vuole il colletto: duro, semirigido o 
semimolle); gli alberghi americani le riconsegnano pulite e profumate; gli alberghi del mondo arabo 
le riconsegnano profumate. Gli alberghi tedeschi le riconsegnano. Ogni piega è stata spianata, ogni 
imperfezione è scomparsa, ogni ombra è stata affrontata con la determinazione assoluta di 
estirparla. Peccato che talvolta la camicia sia diventata due misure più piccola, e si debba buttare. 

Gli alberghi del mondo hanno un altro vantaggio, rispetto ai trasporti pubblici descritti nel capitolo 
precedente: gli osservatóri, a loro volta, vengono osservati. 
Luoghi come l'hotel Victoria di Varsavia o l'Intercontinental di Bucarest permettono di capire molto 
sulla Polonia o sulla Romania; se in zona ci sono fanciulle locali e italiani in visita, tuttavia, 
consentono anche di intuire una o due cose circa il nostro Paese. Così, nei vecchi alberghi cari ai 
giornalisti e agli scrittori (i cui nomi vengono perfidamente tenuti nascosti dai compilatori di guide 
turistiche: York House, Lisbona; Portobello Hotel, Londra; Relais Christine, Parigi; Ròmischer 
Kaiser, Vienna; Pariz Hotel, Praga; American Colony, Gerusalemme; The Wyndham, New York; 

Lamothe House, New Orleans; Chateau Marmont, Los Angeles), la nazionalità degli ospiti si 
desume facilmente osservando il loro comportamento: gli inglesi leggono, gli americani bevono, i 
francesi parlano, i tedeschi meditano. Gli italiani, di solito, non ci sono, perché preferiscono gli 
hotel a cinque stelle. Se ci sono, controllano cos'hanno appena comprato, o discutono di quello che 
compreranno l'indomani. 

I giornalisti, tutte queste cose, le sanno. Sono certo che anche Enzo Biagi - autore di Mille Camere, 
nel quale descrive la sua lunga carriera attraverso alcuni degli alberghi dove ha preso alloggio - avrà 
scoperto che allo stesso piano, almeno duecento volte su mille, c'erano italiani impegnati nelle varie 
attività che rendono piacevole e interessante una vacanza all'estero: piccolo contrabbando, chiusura 
di valigie troppo piene, ordinazione della colazione in camera chiamando l'housekeeping o la 
laundry; furto sistematico di penne, saponcini e tappetini da bagno. 

Sono sicuro che anche Biagi, almeno una volta, è stato tentato di tralasciare le rivoluzioni, i golpe, 
le elezioni e le interviste che aspettavano oltre la finestra, per dedicarsi allo studio di queste 
straordinarie abitudini. 
Perché, ad esempio, molti connazionali, appena preso possesso della stanza, cacciano 
freneticamente in valigia tutti i fiammiferi, tutta la carta da lettera e tutti i taccuini con l'intestazione 
dell'albergo? Quanti, tornati a Mantova, scriveranno all'amico di Trento usando un foglio con scritto 
Pera Palace Hotel, Istanbui? 
Che senso ha lasciare alla domestica un promemoria vergato su un foglietto con lo stemma del 
Waldford Astoria? 

L'indagine sulla cleptomania alberghiera, sono certo, porterebbe lontano, e fornirebbe - se non i 
nomi dei responsabili, che riempirebbero dieci elenchi telefonici - utili indicazioni sulla psicologia 
nazionale. 
Una tra le spiegazioni più interessanti di cui ho avuto notizia è la seguente: negli hotel scadenti 
nessuno ruba la carta da lettera e i saponcini; perciò le direzioni degli alberghi devono considerare 
questi furti come una forma di complimento; non a caso, la direzione del glorioso Ritz di Parigi 
lamenta la scomparsa di seimila posacenere l'anno. 

Ebbene: se questi sono complimenti, gli italiani in viaggio sono molto galanti. Ci sono i ladri 
dilettanti, quelli che si limitano ad asportare i "kit per il cucito", nessuno dei quali è stato mai usato 
nel corso della storia. 
Ci sono i semi-professionisti, che collezionano penne biro tutte uguali (cambia solo il nome 
dell'hotel), flaconcini di shampoo, lunette da unghie e quelle orribili cuffiette per doccia che 
riempiono come ectoplasmi tutti i bagni della nostra penisola. Ci sono infine i professionisti, che 
asportano tutto ogni giorno, e si lamentano se non viene rimpiazzato. Pochi, ma temutissimi dalle 
direzioni degli alberghi, sono infine gli specialisti del furto con destrezza: costoro, memori della 
massima "Mai rubare nella tua camera. Ti scoprono subito", si sono specializzati in brevi raìds nelle 
camere altrui, e soprattutto sui carrelli che cameriere ingenue abbandonano nei corridoi. 

Queste, lo ammetto, sono considerazioni banali, e sfiorano appena un argomento che merita ben 
altro studio. Quanti italiani, ad esempio, cercano di guardare il "canale erotico" della pay-tv senza 
pagare, accontentandosi di vedere un'immagine per volta? Quanti non resistono alla tentazione e 
infilano in valigia l'accappatoio messo a disposizione dall'albergo? Devono essere parecchi, perché 
nelle stanze degli hotel diventano sempre più frequenti cartelli con la scritta: Questo accappatoio è 
di proprietà dell'albergo. È possibile comprarne uno identico presso il souvenir-shop difìanco 
all'ascensore. 
Grazie. 

Che queste sparizioni - insieme a quelle di asciugamani, tappetini, pantofole di plastica e in spugna, 
calzascarpe e posacenere - debbano essere frequenti lo si deduce da un altro fatto: gli alberghi del 
mondo hanno ridotto al minimo gli stemmi, i ricami, i nomi e in genere tutto quanto può rendere 
appetibile un oggetto. 
Sembra, però, che non ci sia nulla da fare: gli italiani asportano perfino anonimi posacenere bianchi. 
Compresi i non fumatori, naturalmente. 

Una prova di come il carattere d'un popolo si riveli anche nel chiuso d'una stanza d'albergo l'ho 
avuta a Stoccolma un 13 dicembre, Santa Lucia. L'attacco è avvenuto poco dopo le sei del mattino, 
quando l'alba è ancora lontana, gli ultimi nottambuli tornano verso casa scalciando bottiglie vuote, e 
gli stranieri dormono sereni, non immaginando quali insidie si nascondono nelle tradizioni 
scandinave. Posso affermare con sicurezza che l'apparizione - lunghi capelli biondi e mossi, occhi 
azzurri e morbidi, camicia da notte bianca: molto graziosa, non si può negare - è entrata usando un 
passepartout, perché è arrivata ai piedi del letto con una corona di candele in testa, e lì si è fermata, 
cantando una canzoncina melodiosa in cui le uniche due parole comprensibili erano anche il 
biglietto da visita: "Santa Lucia", un nome che gli svedesi pronunciano "Luzia", nonostante le 
origini siciliane della signorina in questione. 

Quest'abitudine di spedire minorenni in camicia da notte nelle camere degli stranieri è, ho appurato, 
una vecchia tradizione scandinava, e l'idea di estenderla agli ospiti stranieri non è nuova. Un conto, 
però, è leggere di queste cose; un altro è essere svegliati nel modo che ho descritto. Alle sei del 
mattino è piuttosto difficile collegare l'apparizione di un angelo biondo con le antiche usanze 
nordiche. Queste ultime, di solito, occorre andare a cercarle seguendo le indicazioni dell'ufficio del 
turismo. Non vengono a trovarti a letto. 

Convinto della singolarità di questo benvenuto scandinavo, ho svolto alcune indagini, e ho appurato 
che i miei sospetti erano fondati. L'apparizione di fanciulle in sottoveste provoca effettivamente 
qualche equivoco e qualche ansietà. Sempre preoccupati, al punto di barricarsi in camera, sono i 
turisti giapponesi, anche quando vengono avvertiti in anticipo: a terrorizzarli, pare, è l'idea di 
trovarsi di fronte una sconosciuta alta il doppio di loro che emette suoni in una lingua misteriosa. 
Ho saputo di ospiti americani che al mattino pensavano di aver sognato, e di un turista tedesco il 
quale, vedendo intorno a sé angeli biondi con le candele, credeva di essere morto. La reazione degli 
ospiti italiani è però la più interessante. I pochi che arrivano in Svezia d'inverno (per motivi 
misteriosi, i connazionali preferiscono Copenhagen a Stoccolma) non si lamentano quando si 
trovano in camera una splendida ragazza con gli occhi azzurri. Protestano, invece, quando la 
signorina, cantata la sua canzoncina, gira i tacchi e se ne va. 

Anche gli alberghi di Mosca permettono agli italiani che arrivano di intuire qualcosa della Russia, e 
ai russi di capire molte cose sugli italiani. Talvolta sono il tempio dell'approssimazione, 
dell'intrallazzo (blat) e del cattivo gusto; altre volte luoghi di buona volontà e di sogni ingenui. Di 
certo, sono istruttivi: i russi dicono che "Mosca è in fondo al pendio di tutte le Russie", e nei suoi 
alberghi - dal vecchio Lux-Zentralnaja al nuovo, micidiale Kosmos - è rotolato di tutto. 

Una prima categoria, minuscola ma importante, è quella degli hotel ristrutturati recentemente, in 
collaborazione con società straniere. Sono i migliori sulla piazza, e gli uomini d'affari italiani, 
mostrando un istinto che non ha eguali al mondo, sono diventati clienti abituali. I più celebri sono il 
piccolo Savoy, non distante dalla Lubjanka, e il glorioso Metropol, dai cui balconi parlò più volte 
Lenin. Il fascino del Metropol non sta soltanto in questi ricordi, o nel ristorante tutto marmi e 
specchi dove David Lean venne a filmare alcune scene del Dottor Zivago. Affascinante è anche 
vedere se gli occidentali di turno - in questo caso, la società Intercontinental - riusciranno a 
convincere i russi che un albergo non è sufficiente costruirlo bello: occorre anche mantenerlo in 
maniera dignitosa, e imparare che i clienti non vanno trattati come stracci. Il concetto può sembrare 
ovvio dovunque: non in Russia. Talvolta, confessano i nuovi manager occidentali, la vita è dura: 
recentemente uno dei ragazzi di cucina, mandato fuori ad acquistare qualche chilo di pomodori, è 
tornato con cinque quintali. Allo stupito cuoco francese ha spiegato orgoglioso che ne aveva trovati 
tanti, e tanti - secondo le vecchie abitudini sovietiche - ne aveva acquistati. 

Una seconda categoria di hotel moscoviti è quella degli alberghi ignominiosamente decaduti. E il 
caso dell'hotel Lux, dove Palmiro Togliatti studiò il marxismo-leninismo, corteggiò giovani 
compagne avvenenti e meditò sulle sparizioni notturne dei colleghi del Komintern, sperando di non 
essere il prossimo in lista. Ora il leggendario Lux si chiama Zentralnaja, e di leggendario non ha più 
niente. L'aspetto e la clientela sembrano quelli di una pensione sopra il porto di Genova, dove però 
sono più cortesi. Quando sono andato in visita, superando un tappeto di scatole e bicchieri di carta 
provenienti dal vicino ristorante Pizza Hut, ho chiesto a un anziano portiere tatuato, di guardia 
all'ascensore, se potevo raggiungere il ricevimento al secondo piano. Il vecchio guardiano ha 
gridato che l'albergo non era un museo egizio, e probabilmente aveva ragione, perché i musei egizi 
sono più puliti e vivaci. 

Un'ultima categoria di alberghi è quella dei mastodonti socialisti, dove gli stranieri vengono spediti 
d'autorità dalla tentacolare organizzazione "Intourist". 
Più che alberghi sono caravanserragli, pieni di trafficanti, abusivi di tutte le professioni e ragazze di 
piccola virtù. La cosa non è nuova, naturalmente, e non è un'esclusiva di Mosca. Ma a Mosca, negli 
ultimi tempi, ha assunto proporzioni epiche. A chi volesse studiare il fenomeno suggerisco di 
iniziare dal Rossija, appena sotto San Basilio, che passa per il più grande albergo del mondo (3200 
camere, 5738 letti, 9 ristoranti, 20 caffetterie, 16 chilometri di corridoi e niente aria condizionata); 
proseguire con l'Intourist, all'inizio di via Gorkij (aperto nel 1971, mostra i segni di invecchiamento 
fulminante tipici delle società ex-socialiste); ed entrare, infine, all'interno del ciclopico Kosmos. 
Costruito nel 1979 dai francesi - come non si stancano di ripetere i russi, quasi che la cosa li 
dispensasse dalla colpa di non averlo subito demolito - si trova a nord della città, in fondo al viale 
della Pace e di fianco all'Esposizione dei Successi Economici. 

Al Kosmos gli italiani sono sempre numerosi. Molti sono in cerca di avventure galanti. Eleganti, 
insistenti e famelici, rivelano molto dell'Italia, come abbiamo detto, ma insegnano anche qualcosa 
sulla Russia. Insegnano, per esempio, che si tratta di un Paese povero, dove i cento dollari che una 
ragazza riesce a strappare a uno straniero - anche dopo aver pagato portieri, guardie e dezhumaja, la 
donna del piano - rappresentano un anno di stipendio del padre, operaio in un'acciaieria. 
Questa Russia non è cambiata con la perestroika di Mikhail Gorbaciov, né è cambiata con Boris 
Eltsin. Mosca, da questo punto di vista, assomiglia alla Napoli del dopoguerra, e noi siamo gli 
americani di turno. La differenza è questa: la guerra che i russi hanno perduto, l'hanno perduta da 
soli, infliggendo a se stessi settant'anni di comunismo. I portieri tristi del Lux-Zentralnaja e le 
ragazze sedute con le gambe al vento sui divani del Kosmos, in fondo, sono malinconici reduci, e 
come tali vanno rispettati. 

IL PIATTO PIANGE 

Sull'alimentazione degli "italiani con valigia" esiste un'abbondante letteratura. Negli anni Settanta, 
quando i viaggi organizzati diventarono un fenomeno di costume, in molti hanno provato a 
descrivere la figura di questo italiano che viaggiava più per dovere sociale che per effettiva 
passione, e vagava in città e Paesi di cui non sapeva nulla con una sorta di rassegnata tristezza. 
Gli "orfani sanniti" di cui parlava Giorgio Manganelli, citato nell'introduzione, invece di apprezzare 
la varietà del mondo, ne soffrivano. Le abitudini alimentari degli altri popoli, in particolare, li 
sconvolgevano. 
Per questo portavano in valigia olio e caffè, e appena arrivati in un albergo straniero si dividevano 
immediatamente in due gruppi: quelli che cercavano le ragazze, e quelli che cercavano un 
fornellino. 

La tentazione sarebbe di scrivere subito: oggi è cambiato tutto. Non siamo più quelli che sugli aerei 
rifiutano l'aranciata offerta dalla hostess temendo di doverla pagare, e abbiamo smesso di mettere 
avanti una mano prima di affrontare le porte automatiche degli aeroporti, mai del tutto certi che si 
aprano di fronte a noi. 
Gli "italiani con valigia", negli ultimi vent'anni, sono cresciuti: conoscono New Orleans, la Cina e 
l'Australia, e si sentono pronti a tutto. O meglio: si sentono pronti a quasi tutto. Basta che non venga 
servito all'ora dei pasti. Davanti a una zuppa chiamata gumbo, a una prima colazione cinese (zampe 
di gallina in umido e niente caffè) o a un assaggio di Vegemite (una sostanza che gli australiani 
insistono a spalmare sul pane) 
"l'orfano sannita" torna quello di sempre. Vuole l'Italia, e come dargli torto? 

Sono molte le ragioni per cui gli "italiani con valigia" conservano un sacrosanto timore dei pasti. 
C'è, per cominciare, il fatto che in Italia si mangia bene, e il viaggiatore cade sovente in preda a una 
struggente nostalgia. Luca Goldoni - che fu uno dei cantori dell'Italia lanciata alla scoperta del 
mondo - ha ben descritto questo atteggiamento, che rende una comitiva di connazionali 
riconoscibile anche negli angoli più remoti del pianeta. L'articolo è apparso recentemente sulla 
rivista Alisei, e ha per titolo Italiani in Africa, turisti sprovveduti. Scrive Goldoni: "Osservo tre 
giovani coppie, una di Cremona, una di Treviso e una di Messina: s'erano già conosciute in aereo, 
avevano simpatizzato e stavano sempre insieme. In qualche occasione mi sono aggregato al loro 
programma e ho fatto una curiosa scoperta. Per esempio una sera andavamo a cenare in un 
ristorante di Nairobi con cucina kikuyu e la sposa di Cremona cominciava a parlare dei tortelli di 
zucca che si mangiano dalle sue parti; quella di Messina interveniva chiedendo se nessuno di noi 
aveva mai assaggiato la caponata di melanzane e i due di Treviso, venuto il loro turno, spiegavano 
come si fa la polenta con il baccalà: farina gialla non troppo fine, guai a invertire il senso rotatorio 
del bastone durante la cottura. 
Tentavo volonterosamente di riportare l'argomento sui sapori che stavamo sperimentando quella 
sera, ma il discorso slittava nuovamente su un'analisi comparata della cucina regionale italiana". 

Non è soltanto la nostalgia a fare di ogni italiano un esule, quando arriva l'ora del pasto. C'è la 
crudeltà delle agenzie di viaggio, che spesso indirizzano i gruppi dentro luoghi più simili a palestre 
che a ristoranti. 
Ci sono le lusinghe delle pubblicazioni in carta patinata presenti in ogni camera d'albergo, luccicanti 
di tavole imbandite e piene di cuochi che fissano anguille con sguardo vizioso. C'è, infine, la 
colpevole leggerezza di chi non sa stare lontano dai "luoghi tipici", che non sono mai tali se non c'è 
qualcuno che suona uno strumento assordante nei pressi del vostro tavolo, e pretende denaro 
contante per andarsene: violini zigani a Budapest, cornamuse a Edimburgo, chitarre in Sudamerica 
e percussioni dovunque. Ancora più imbarazzanti sono i mandolini nei ristoranti italiani all'estero, 
gestiti di solito da un croato o da un cipriota, il quale fornisce ai clienti l'Italia fasulla che questi 
pretendono, per poi farsene beffe. 

Davanti al cibo, ho notato, anche i viaggiatori più esperti si trovano spesso a malpartito, e finiscono 
per condividere questa riflessione di D.H. Lawrence: "Adoro provare cose nuove, e scoprire quanto 
le detesto". 
Sono numerosi gli scrittori che, per evitare ai viaggiatori cattive esperienze, hanno provato a fornire 
regole e istruzioni. Alcune sono ragionevoli e dettate dal buon senso (chiedete consiglio al 
ristoratore, e non ascoltatelo se suggerisce il piatto più costoso; mangiate quello che mangiano i 
locali; evitate frutti di mare nelle pizzerie in montagna, soprattutto se il cameriere giura che non 
sono surgelati). Altre volte l'esperto si dimostra più drastico, più perspicace o più ansioso. Un 
giornalista-viaggiatore australiano, il già citato David Dale, afferma: non esiste un cattivo ristorante 
a Bologna; non esiste un buon ristorante a Las Vegas. Lo scrittore americano Calvin Trillin, gloria 
del settimanale The New Yorker, scrive: a) Mai mangiare in un ristorante che gira o galleggia; b) 

Mai mangiare in un ristorante che sia a più di dieci metri da terra; c) Mai mangiare nel ristorante 
dell'albergo. Dimentica che: a) Durante i viaggi per mare non si può restar digiuni; b) A Hong 
Kong gli alberghi hanno ottimi ristoranti panoramici; e) Talvolta piove. 

Più razionali, senza dubbio, sono le "istruzioni per mangiare in una città sconosciuta" fornite dal 
giovane scrittore Bill Bryson al termine di un lungo viaggio attraverso la provincia americana, 
descritto in un libro eccellente, The Lost Continent. Queste le regole, battezzate Bryson's Sìx Rules: 
1) Mai mangiare in un ristorante che esibisce le fotografie del cibo che serve (se lo fai, non credere 
mai alle fotografie). 

2) Mai mangiare in un ristorante conflock wallpaper (carta da parati greve, spesso con gigli di raso 
rosso in rilievo, ndt). 

3) Mai mangiare in un ristorante collegato ad un impianto di bowling. 

4) Mai mangiare in un ristorante dove puoi ascoltare quel che dicono in cucina. 

5) Mai mangiare in un ristorante che offre uno spettacolo dal vivo nel quale gli artisti hanno nomi 
che comprendono i seguenti vocaboli: Rhythm, Swinger, Trio, Gombo, Havvaiian, Polka. 

6) Mai mangiare in un ristorante che ha macchie di sangue sulle pareti. 

Ogni viaggiatore non occasionale, dopo qualche anno, finisce per stilare regole simili, solitamente 
ad uso personale. 
Il sottoscritto, in seguito ad alcune esperienze traumatiche, è giunto alle seguenti conclusioni. Per 
stare in tema, e non essere da meno di Bill Bryson, potrei definirle Sever's Seven Rules: 
I) Evitare, all'estero, i ristoranti che hanno un nome italiano. In Italia, quelli che hanno un nome 
inglese. 

II) Evitare i ristoranti alle cui pareti sono appesi oggetti diversi da un quadro (particolarmente 
insidiosi: fiaschi, attrezzi agricoli, abiti tradizionali, armi bianche). 

III) Evitare i ristoranti che offrono come antipasto soltanto cocktail di gamberetti. 

IV) Evitare i ristoranti che, per la pubblicità, usano le parole special e gourmet. 

V) Evitare i ristoranti troppo vuoti, a meno che siano le undici del mattino o le tre di notte. 

VI) Evitare i ristoranti nei quali, alla domanda "Di che colore era un tempo la giacca del 
cameriere?", quattro commensali danno quattro risposte diverse. 

VII) Evitare i ristoranti. Meglio farsi invitare a cena da amici e conoscenti. 

C'è un altro motivo per cui il senso di avventura dei viaggiatori si arresta sovente davanti a un piatto 
sconosciuto. 
Spesso il problema non è il cibo, ma chi lo serve: le possibilità di incomprensione, in un ristorante
straniero, sono innumerevoli. È difficile descrivere la frustrazione di chi, negli Stati Uniti, non 
riesce a evitare il solito micidiale bicchiere di acqua e ghiaccio, o la malinconia che assale 
l'avventore quando, in un restaurant polacco, gli spiegano che quanto ha chiesto è effettivamente 
scritto sulla lista, ma senza l'indicazione del prezzo; quindi nie ma, non c'è. È altrettanto difficile 
mangiare con gusto una bistecca a Tokio, soprattutto se costa duecentomila lire, ovvero 
venticinquemila lire a boccone. Nessun turista affamato esce psicologicamente indenne 
dall'esperienza di tradurre un menu coreano (arabo, finlandese, ebraico) con l'aiuto del vocabolario. 

Talvolta l'impatto tra il viaggiatore e il ristoratore assume i contorni di uno scontro di culture. 
Prendiamo un luogo qualunque: la birreria nei Riegrovy Sady, i giardini Rieger, nel quartiere 
Vinohrady di Praga. 
Un posto ameno, certamente non una trappola per turisti, un luogo dove è difficile immaginare 
sorprese. 
E invece le sorprese arrivano. Per cominciare, la gestione diffonde "rock duro" anni Settanta e 
propone birra tedesca. Gli avventori italiani, che chiedono silenzio e schiumosa birra boema, si 
innervosiscono e commettono una serie di errori, rendendosi subito impopolari. 
Tra questi: prendono posto senza chiedere "Questo tavolo è occupato?" (o l'equivalente in ceco: Je 
tu volnot); si sbracciano per attirare l'attenzione (per indicare "voglio una birra", basta invece 
mettere un sottobicchiere davanti a sé); scarabocchiano promemoria sul foglietto dove il cameriere 
traccia un'asta per ogni consumazione; non lasciano mance, oppure ne lasciano di esagerate (a Praga 
ci si limita ad arrotondare la cifra); al momento di andarsene, desiderosi di souvenir, si fanno 
pescare mentre infilano in tasca quindici sottobicchieri di cartone. 

Può accadere di peggio. Talvolta le reazioni degli "italiani con valigia" di fronte al cibo non rivelano 
soltanto il nostro delizioso pressapochismo, ma diventano una spia sul nostro passato prossimo, che 
è quello di un Paese povero. Non si spiega altrimenti la furia con cui gli italiani, abituati a far 
colazione con un caffè nero e un biscotto, si gettano sul gigantesco breakfast inglese o sul 
preoccupante Friihstùck tedesco, concentrato di quanto di più freddo e indigeribile venga prodottosul pianeta. È un atteggiamento che la frase "È tutto pagato" aiuta a comprendere, ma non spiega 
completamente.
È una sindrome misteriosa, la stessa che spinge i crocieristi italiani a mettersi in coda per il "buffet 
di mezzanotte" anche se soffrono il mal di mare, e durante i viaggi aerei porta signore insospettabili 
a far scivolare nella borsa formaggini, bustine di zucchero e crackers, malinconici resti del pasto 
servito durante il volo. Chissà: forse l'"orfano sannita", ormai grande, non ha dimenticato l'infanzia. 

NON C'È VIAGGIO SENZA SPINE (ELETTRICHE) 

Cartesio scrisse: "E utile sapere qualcosa dei costumi dei diversi popoli per giudicare i nostri in 
maniera più sana, e non pensare che tutto quanto va contro le nostre abitudini sia ridicolo e contro 
ragione, come fanno di solito coloro che non hanno visto nulla". 
Evidentemente, non gli era mai capitato di dover usare un asciugacapelli francese in una locanda 
della Britannia. 

Se il grande filosofo avesse dovuto affrontare questo problema - cosa improbabile, lo ammetto: gli 
asciugacapelli erano piuttosto rari ai tempi del Discorso sul Metodo - avrebbe scoperto che la spina 
francese (due cilindretti e eventuale perno della massa) non si adattava alle prese a muro 
britanniche, predisposte per accogliere tre parallelepipedi con fusibile incorporato. Se Alessandro 
Volta non fosse nato un secolo e mezzo più tardi, il grande Rene Descartes avrebbe anche scoperto 
che il voltaggio inglese era leggermente diverso da quello francese. In conclusione: sarebbe rimasto 
con i capelli bagnati. 

Sono queste frustrazioni, non c'è dubbio, che rendono difficile la comprensione tra i popoli. È 
l'impossibilità di usare il proprio asciugacapelli all'estero a trasformare l'"italiano con valigia" in unindividuo irritabile, facile preda della nostalgia. È la scoperta che oggi - anno 1993, in pieno 
Mercato Unico - sono in circolazione in Europa sessantaquattro tipi diversi. 

Trappole simili sono nascoste nei telefoni. Non soltanto ogni albergo dispone di numeri diversi per 
ottenere la linea esterna, e li annota su un cartoncino nascosto nell'angolo più remoto della camera. 
In Europa non esiste nemmeno un identico prefisso per accedere alla rete internazionale: in Belgio, 
Grecia, Irlanda, Portogallo e Svizzera si forma lo 00, come in Italia; così in Austria, dove però 
esistono codici speciali per alcuni Stati; in Germania (sempre 00) esistono particolari prefissi da 
alcune zone; in Finlandia si forma il numero 990; in Francia il 19; in Olanda lo 09; in Spagna lo 07; 
in Svezia e in Danimarca lo 009; nel Regno Unito 
10 010. In alcuni Paesi, dopo aver formato questo prefisso, si può continuare a comporre il numero; 
in altri occorre attendere un "tono". Le telefonate urbane o interurbane non sono più facili: nessun 
segnale, infatti, è uguale a un altro. Quello che in uno Stato significa "linea libera", nello Stato 
confinante indica che nessuno è in casa; la tonalità che in un Paese avverte che la linea è occupata, 
in un altro Paese indica che non avete chiamato vostra moglie in Italia, bensì il room service al 
piano di sotto, e non dovete perciò stupirvi se laggiù ignorano come vanno i vostri figli a scuola. 

Quello che in Europa occidentale innervosisce, in Russia imbestialisce. Nulla è semplice, quando si 
parla di moderna (si fa per dire) telefonia ex-sovietica. 
Nemmeno il nome: i russi scrivono taksofon per indicare il telefono pubblico, che però chiamano 
avtomat, diverso da telefon, che è il telefono nelle case o nelle stanze d'albergo (come sia questo 
telefono, lo ha mostrato il ladro che l'anno scorso ha trafugato da un museo l'apparecchio di Stalin; 
arrestato, si è difeso dicendo che "funzionava meglio del suo"). Chiamare un numero di 
Mosca da un altro numero di Mosca è spesso l'inizio di una piccola avventura. Innanzitutto è facile 
sbagliare numero, e scontrarsi con la brutalità di cui dispone in questi casi la lingua russa: se un 
italiano dice "Pronto. 
Buongiorno. Qui è il signor Bianchi. Potrei parlare con il signor Ivanov, per favore?", un russo 
sbraita soltanto: "Ivanovaaaa!", che vuol dire "Passami Ivanov" (caso accusativo). Se Ivanov non 
c'è, sbatte giù il telefono senza aggiungere una parola. Anche se sono le cinque del mattino, anche 
se ha chiamato lui, anche se ha sbagliato numero. 

Non c'è nessuna cattiveria in questo. Insieme a una certa "mancanza di cultura del colloquio", c'è 
invece la necessità di sfogare la propria frustrazione. Prima di svegliare voi in albergo (negli hotel 
russi, ogni stanza dispone di un numero diretto), l'ignoto chiamante, nella ricerca dello sfuggente 
Ivanov, ha piazzato il suo trillo in molti appartamenti silenziosi nella periferia di Mosca. Quando 
riuscirà a trovare chi cerca, sa che dovrà gridare come un indemoniato per superare fischi, scrosci, 
scariche, fruscii, colpi e cigolii. Spesso - e "spesso" vuol dire "spesso": una volta su tre - la linea 
cade durante la conversazione; se proverà a richiamare, troverà il numero occupato, anche se non è 
occupato per niente. Nei ricevitori, malconci dopo anni di servizio (ma insostituibili per via del 
defizif), talvolta sembra alloggiare un'intera famiglia di criceti, ognuno dei quali è di cattivo umore. 
Molto emozionante è il "salto della linea", geniale variante alla banale caduta della linea. Una volta, 
durante la trasmissione di un articolo al Giornale, mi sono accorto di dettare prima a un russo 
misterioso con una voce tenorile; poi, dopo un altro "salto di linea", a un bambino di nome Aljoscia, 
che si è molto divertito. 

BAGNI PUBBLICI, DRAMMI PRIVATI 

Novant'anni fa Luigi Barzini, durante il viaggio per mare ricordato pagine addietro, si lamentava 
che "mezz'ora avanti il pasto suonasse il segnale della toilette. Una tortura raffinata". Il grande 
giornalista si riferiva ad una consuetudine ormai scomparsa (se oggi suonassero il "segnale della 
toilette" sui traghetti delle Ferrovie dello Stato per la Sardegna, la gente penserebbe che la nave 
affonda, e si butterebbe a mare). Eppure, involontariamente, centra un problema attuale: la toilette un'altra 
toilette - per chi viaggia resta una "tortura raffinata". L'attrezzatura e le condizioni dei bagni 
vanno infatti incluse nelle "differenze tra i popoli", e sono in grado di inquietare anche il viaggiatore 
più esperto. 

Sorvoleremo sulla sadica abitudine, tuttora diffusa attraverso il Commonwealth, di montare sui 
lavabi due rubinetti (uno per l'acqua calda e uno per l'acqua fredda, cosicché l'alternativa è scottarsi 
le mani o congelarsele). 
Non racconteremo i traumatici esordi del bidet a New York descritti nel 1954 da Adolfo Goltano 
(alias Indro Montanelli) su il Borghese di Longanesi, né indugeremo sulla bizzarra convinzione 
americana che una doccia al giorno sia moralmente necessaria. Eviteremo anche di ricordare gli 
inconvenienti causati dalla continua assenza del summenzionato bidet nei bagni britannici (gli 
inglesi, ancora oggi, arrossiscono al solo pensiero; per questo, se ne trovano uno in albergo, lo 
riempiono immediatamente di calze a mollo). Nei bagni del pianeta, però, le bizzarrie rimangono 
troppe. 
Gli "italiani con valigia" vanno messi in guardia. 
Ci sono, per cominciare, i terrificanti "vespasiani-lavatrice" inventati dai francesi, e astutamente 
esportati in altri Paesi del mondo (cilindrici e minacciosi, si richiudono sull'occupante, che non sa 
mai se ne uscirà). 
Ci sono le pesanti multe imposte dal governo di Singapore per chi dimentica di azionare lo scarico 
nei gabinetti pubblici (è lecito supporre che la prossima mossa sarà installare telecamere a circuito 
chiuso per effettuare i controlli). Ci sono poi le public lavatorìes di Manhattan, nelle quali il 
viaggiatore avveduto si guarderà bene dal metter piede. Secondo The Economist, solo cinque 
newyorkesi su cento si sentono di correre questo rischio; settanta si infilano in un bar, in un hotel o 
in un McDonald's; sette preferiscono le strade e i cespugli; dieci aspettano di tornare a casa. Come 
gli altri otto risolvano il problema, non si sa. 

Ci sono, infine, i sistemi di azionamento dello scarico. 
Decine di sistemi diversi, a seconda della latitudine e della fantasia dei progettisti: c'è chi tira una 
catenella, chi alza un pomolo, chi schiaccia un tasto, chi abbassa una leva. Non solo: ogni popolo 
del mondo, per mettere in difficoltà tutti gli altri, si diverte a mimetizzare il più possibile questo 
meccanismo. Il viaggiatore, di conseguenza, è costretto a una serie di esplorazioni manuali e di 
esperimenti, durante i quali cerca di schiacciare le borchie del lavabo, tira il campanello, sposta 
rumorosamente il coperchio dello sciacquone, si accanisce contro una leva che non è una leva ma 
un innocente portasalviette. 

Anche i modi per indicare "bagno per uomini" e "bagno per donne" sono spesso esoterici. Poiché 
mettere sulle porte le solite sagome (un omino e una donnina) era troppo semplice, ogni nazione si è 
sbizzarrita. 
Segnaliamo: sulle isole Canarie il locale per donne è talvolta indicato da un ventaglio, e quello per 
uomini da una pipa; in Gran Bretagna da due dei trentatré vocaboli che indicano il bagno, per cui 
soltanto un linguista può andare a colpo sicuro; in Cina e a Hong Kong dalle iniziali cinesi di 
"maschio" e "femmina", che naturalmente nessuno conosce; in Russia dalle iniziali in cirillico; in 
Polonia - ed è forse il caso più snervante - da un triangolo (A uomini) e da un quadrato (D donne), 
che può diventare all'occasione un cerchio (O). Quando vogliono essere d'aiuto ai forestieri, i 
polacchi aggiungono le scritte Dia Panow e Dia Fan. 

Queste differenze, dicevamo, provocano gli stessi turbamenti nei viaggiatori occasionali e in quelli 
abituali. 
Anche chi scrive è stato segnato da alcuni episodi accaduti nei bagni del mondo. Il primo a Tokio, 
dov'ero arrivato forte di una convinzione: nei bagni delle stanze d'albergo di qualsiasi Paese, dopo 
una doccia calda, gli specchi si appannano senza rimorso: per radersi o pettinarsi occorre passare 
freneticamente la mano da destra a sinistra e da sinistra a destra, come il tergicristallo di un'utilitaria 
in una notte di pioggia (di solito, però, l'umidità è tale che quando la mano è arrivata all'estremità 
sinistra, a destra lo specchio è tornato ad appannarsi; a quel punto occorre aumentare il ritmo, o 
rinunciare). Ebbene: a Tokio, in una mattina di gennaio agli albori dell'era Heisei, ho capito che i 
giapponesi avevano inventato uno specchio in cui un rettangolo di superficie non si appanna 
neppure dopo una doccia calda: rimane sempre libero, pronto a riflettere le occhiaie e i turbamenti 
dell'ospite di turno dopo una settimana di sashimi e shabu-shabu. Da quel giorno, devo dire, la mia 
stima per l'impero del Sol Levante è aumentata considerevolmente. 

Un'altra esperienza memorabile - per un italiano abituato ai nostri bagni domestici piastrellati come 
basiliche e profumati come serre - è avvenuta a Guangzhou (Canton), nella Repubblica Popolare 
Cinese, per merito della signorina Feng Yuzheng, imprenditrice, e del signor Wen Wannien, 
proprietario del ristorante "Saeng", non distante dal fiume delle Perle. 
Quando sono arrivato, la signorina reggeva un enorme granchio vivo per le zampe, con l'aria di chi 
aveva maneggiato granchi per tutta la vita e sapeva farsi rispettare. 
Il locale - che non era un locale ma una processione di tavoli in un vicolo - passava per il migliore 
della città, ed era gestito privatamente, il proprietario, orgoglioso, ogni pochi minuti passava a 
trovarci facendo lunghi discorsi in cinese. Nemmeno quando ho chiesto "Dov'è il bagno?" è 
sembrato perdere l'entusiasmo, e ha indicato sorridendo un tratto di muro di fianco ai fornelli, 
esposto agli sguardi di tutti gli avventori. 
Quando ho lasciato intendere di non voler dare spettacolo, il signor Wen e la signorina Feng si sono 
guardati, e hanno sorriso indulgenti: gli europei sono un po' strani, sembravano voler dire, ma qui a 
Canton siamo gente di mondo, e non ci stupiamo di niente. 

PARLO, COMUNQUE VADA 

In questi anni mi sono dilettato spesso di spionaggio. 
Non dello spionaggio di cui vengono talvolta sospettati i giornalisti - sbagliando: per quel lavoro 
non abbiamo né l'attitudine, né la pazienza - ma di uno spionaggio più artigianale e innocuo, che 
consiste nell'ascoltare non visto i turisti italiani all'estero. Non è un passatempo così strano, se ci 
pensate: esistono persone che trascorrono giornate intere osservando con il binocolo uccelli di 
specie rare (sostengono che è uno sport, e lo chiamano bird-watching). Ebbene: chi scrive trova 
rilassante, al termine di una giornata di lavoro, origliare nelle vicinanze di una comitiva di 
salernitani che, dopo ventiquattr'ore a Mosca, spiegano gli uni agli altri 'gli arcani del Cremlino, 
intervallando la spiegazione con indicazioni sul prezzo del caviale al mercato nero e sul modo di 
nasconderlo per passare la dogana. 

Ancora più interessante è ascoltare i connazionali quando parlano con la gente del posto o con altri 
stranieri perché, quasi sempre, parlano in inglese. Questa lingua è ormai 'universale, ed è diventata 
quello che l'esperanto vorrebbe essere e, con buona pace degli esperantisti, non sarà mai. Ogni 
nazione, tuttavia, mette qualcosa di suo nell'inglese che parla. Ogni popolo, in altre parole, trasporta 
all'interno della "lingua del mondo" il proprio carattere, rendendola diversa, e dandole sapore. Gli 
italiani, soprattutto quando la distanza da casa allenta i freni inibitori, fanno anche di più: in mano a 
noi - meglio, in bocca nostra - l'inglese diventa un'opera d'arte astratta. 

Sono numerosi i tratti del carattere italiano che si trasformano in inesattezze, imperfezioni, errori, 
vezzi e invenzioni pure e semplici. Senza alcuna pretesa di completezza, eccone alcuni. Perfino un 
marziano potrebbe dedurli senza difficoltà, se soltanto si mettesse tranquillo nella sala d'imbarco di 
un aeroporto, e ascoltasse. 

1. OSSEQUIO VERSO L'INVASORE 
Il nostro storico ossequio verso l'invasore (questa volta linguistico) fa sì che non ci limitiamo a 
usare parole inglesi quando parliamo inglese. Ne usiamo a centinaia anche quando parliamo 
italiano. Se esistono vocaboli ormai indispensabili (film di cowboys è molto più efficace e attraente 
di "lungometraggio sui ragazzi delle mucche"), molti altri si potrebbero - meglio: si dovrebbero non 
usare. E il caso dell'infame ticket sui medicinali (ce l'ho con il nome, non con il principio di 
contribuire alla spesa farmaceutica) che, oltre ad essere una prova del nostro provincialismo,
provoca conseguenze grottesche. È accaduto ad esempio che una farmacista di Finale Ligure si sia 
trovata di fronte una signora allarmata: aveva sentito parlare delle misure economiche prese dal 
governo, e voleva sapere se, da quel giorno in poi, "doveva pagare il racket". La dottoressa, invece 
di domandarle se si trattava di mafia 'ndrangheta o camorra, ha sorriso, e l'ha rassicurata: in quanto 
pensionata, non avrebbe dovuto pagare il ticket sui medicinali. La cliente, dicendo di aver capito, se 
n'è andata. La prossima volta che volerà a Londra per un fine settimana, tuttavia, si chiederà in che 
razza di Paese è finita: lassù il ticket lo chiedono addirittura sull'autobus, e in cambio non danno 
nemmeno un'aspirina. 

2. SOTTILE COMPLESSO D'INFERIORITA' 
Noi italiani non siamo soltanto convinti che l'inglese sia efficace. Crediamo sia importante. 
Chiamare un uomo d'affari vip, manager o executive, in Italia, viene giudicata una cortesia. Questi 
termini dovrebbero invece rientrare nella categoria dell'ingiuria. La parola vip ormai viene scritta 
sulle tessere-sconto, e pronunciata solo nei villaggi-vacanze; manager è il buon vecchio capufficio, 
quello che nasconde il temperino nel cassetto e guarda le gambe alle segretarie; l'executive è quel 
signore che appare sulla pubblicità delle compagnie aeree, abbandonato sulla pista di un aeroporto, 
e sorride ebete, di solito con il vestito sbagliato indosso e una valigetta ventiquattrore in mano. 
Un'ultima parola che segnalo al pubblico obbrobrio - e invito, una volta all'estero, a usare con un 
minimo di cautela - è il vocabolo top. Nell'Italia del melodramma e dell'esagerazione, tutto è top: 
modelle (top models), uomini d'affari (top managers), posti a sedere (top class). Il fatto sarebbeinsopportabile, se ogni tanto la sorte non pensasse ad aggiustare le cose. È accaduto a un negozio di 
abbigliamento in Liguria, che ha deciso di chiamarsi "Top One". Chi ha disegnato l'insegna, però, 
ha scritto le due parole troppo vicine: il Top One è diventato il Topone. 
I clienti, quando devono scegliere una giacca, dicono proprio così: "Proviamo dal Topone". Al 
proprietario è andata bene: un Topone è comunque meglio di un Grosso Ratto. 

3. INCOSCIENZA 
Noi italiani abbiamo inventato alcune parole inglesi. Il guaio è che non lo sappiamo. Il turista che 
volesse tenersi in esercizio e chiedesse in albergo "dove può fare footing", ad esempio, è destinato a 
incontrare sguardi smarriti (il nostro footing, in inglese, si dice jagging). 
Chi avesse bisogno di nastro adesivo e chiedesse alla cameriera del piano "mi porti lo scotch", la 
vedrebbe ritornare poco dopo con un whisky (avrebbe dovuto dire Sellotape). Fino a qualche tempo 
fa ero convinto che una signorina italiana, annunciando di voler acquistare un body, non chiedesse 
biancheria intima, ma un corpo o un cadavere (questo vuol dire body in inglese; "lo stretto 
vestimento che copre il corpo dalle spalle alle cosce" si chiama cat-suit, leotard o, al massimo, 
body-suìf). Sono però talmente numerose le ragazze italiane che vagano per il mondo convinte di 
indossare un body, e così tanti i body prodotti in Italia ed esportati, che il termine si sta imponendo 
perfino in Gran Bretagna. Questo prova che noi italiani siamo straordinari. Se ci mettiamo 
d'impegno, riusciamo ad insegnare l'inglese agli inglesi. 

4. DELIZIOSO PRESSAPOCHISMO 
Chiunque abbia frequentato i connazionali all'estero sa una cosa: gli italiani, se parlano inglese 
discretamente, pensano di parlarlo bene; se lo parlano bene, sono convinti di parlarlo benissimo. 
Voglio ricordare soltanto alcuni piccoli gioielli. A Londra, una signora milanese conquista la 
celebrità usando l'espressione infour and four eight, che non vuol dire "in quattro e quattr'otto" 
(testimonianza personale). Sempre a Londra, una ragazza italiana terrorizza un inglese di mezza età 
agitandogli le dita sotto il naso e gridando Do yourself to do for the misery!, sua personale 
traduzione di "Datti da fare per la miseria!" (aneddoto raccolto presso l'Usis di Milano). Uno 
studente milanese presso una università americana esclama Doyou want to put?, che secondo lui 
significa "Vuoi mettere?" (ibidem). A Kabul un giornalista della Rai insiste presso la guida locale: I 
want to go coast to coast!; il poveretto, naturalmente, risponde che l'Afghanistan non ha sbocchi sul 
mare, ed è perciò difficile andare "da costa a costa". Alla fine si scopre che il visitatore intendeva 
dire "Voglio andare a tutti i costi"; in inglese: at all coste (testimonianza di un collega de il 
Messaggero). 

5. INDISCUTIBILE FANTASIA 
Gli italiani, parlando inglese, talvolta commettono errori che lasciano gli interlocutori stranieri 
completamente spiazzati. Alcuni sembrano richiedere l'intervento dello psicanalista, piuttosto che 
quello dell'insegnante. È il caso dell'uso del genitivo sassone, che in inglese indica il possesso 
(Mary's dog, il cane di Maria). In Italia qualcuno ha deciso che è elegante - che "sta bene", come 
direbbero certe mamme - e l'orgia del genitivo sassone è iniziata (Jean's West, Gianni's Bar, Baby's 
Market...). Alcuni episodi appaiono genuinamente preoccupanti: perché, ad esempio, lapresentatrice televisiva (presentatore televisivo?) Èva Robin's scrive il cognome in quel modo? Di 
lei (di lui?) si è interessata anche la rivista Newsweek. Erano quell'apostrofo e quella "s", 
naturalmente, a indignare i colleghi americani. Il cambio di sesso, se c'è stato, al confronto è una 
bazzecola. 

6. ENFASI 
La gioia, la soddisfazione, la protesta o la delusione italiane, non mediate da una buona conoscenza 
della lingua, possono provocare turbamenti negli stranieri. La lingua inglese non si presta molto a 
espressioni nettamente affermative: quando si vuol dire che la si pensa in un certo modo, occorre 
premettere "Credo" (I believe...), "Penso" (I think...), "Suppongo" (Isuppose...), "Ho paura" (I'm 
afraid...). Il guaio è che la maggioranza degli italiani all'estero non pensa, non crede, non suppone e 
soprattutto non ha paura di niente. "Quel diminutivo ed insieme dubitativo e magari ironico tono 
che è il genio della lingua inglese" - definizione di understatement secondo Giuseppe Prezzolini viene 
regolarmente travolto dall'enfasi della certezza. 

A questo proposito posso dire d'aver visto - meglio: ascoltato - di tutto. Nei Paesi scandinavi 
tendono a prenderci alla lettera: a Stoccolma o a Helsinki pensano che l'espressione "E impossibile" 
(in inglese: It's impossible; in francese: Non, c'est impossible) voglia dire veramente che qualcosa è 
impossibile, e non invece "avanti, prova a convincermi". Nei Paesi anglosassoni, dove l'imbarazzo è 
di casa, il nostro amore per il modo imperativo del verbo, e la nostra scarsa dimestichezza con il 
condizionale, provocano spesso il panico (il portiere d'albergo che si sente apostrofare con Go away. 
Come here. Don't speak. Where is your sister? racconterà in famiglia d'avere incontrato uno 
psicopatico). 
In altre parti del mondo - soprattutto in Paesi attenti alla forma come quelli del Sud-est asiatico e 
dell'Estremo Oriente - accade di peggio: so di signore italiane che negli alberghi di Pattaya o di 
Manila inseguono la camerierina bruna lungo il corridoio gridando allegramente My dear, didyou 
steal my comb? (cara, mi hai rubato il pettine?), gettando la poveretta nello sconforto. 

7. TORTUOSITA' E PROLISSITA' 
Si tratta della pretesa folle di tradurre in inglese alcuni involuti ragionamenti italiani, soprattutto in 
campo morale, politico ed economico. Appreso probabilmente in televisione dai nostri uomini 
politici, questo difetto ci trasforma sovente in vere e proprie attrazioni internazionali. 
La passione italiana per il racconto e il commento è tale che sono giunto a una conclusione: anche il 
silenzio è diverso, in Italia e nel mondo di lingua inglese. 
Il silenzio anglosassone è il silenzio di chi tace. 
Il silenzio italiano è quello di chi aspetta di prendere la parola. 

8. IMPUDENZA 
È noto che gli italiani, alla domanda Do you speak English? (Parli inglese?), rispondono spesso con 
una bugia oppure, quando va bene, con una verità parziale. 
Una delle risposte più popolari - e insieme una prova che il rapporto tra gli italiani e la realtà è 
sempre entusiasmante - è la seguente: "Non parlo inglese, ma lo capisco". Non è difficile smentire 
questa affermazione: basta mettersi d'impegno. La metropolitana di Londra, ad esempio, è un posto 
dove i connazionali impudenti si possono pescare facilmente, come pesci in un acquario. Il 
momento arriva quando gli altoparlanti gracchiano: London Transport regrets to annonce that, due 
to a breakdown on the line, service is suspended. Passengers are kìndly requested to leave the 
station ("London Transport" è spiacente di annunciare che, a causa di un'interruzione sulla linea, 
questo servizio è sospeso. I passeggeri sono invitati a lasciare la stazione). Conoscendo bene 
Londra, so cosa accade a questo punto: su mille passeggeri in attesa, novecentonovantacinque se ne 
vanno. 
Ne rimangono cinque: tre sono giapponesi, e due italiani. Ebbene: quelle due persone abbandonate 
nella cavernosa immensità del tube, almeno una volta nella vita hanno pronunciato la frase magica, 
la somma impudenza, la grande bugia: "Io non parlo inglese, ma lo capisco". 

RICORDA ITALIANO: L'ITALIA TI ASPETTA 

La notizia è scarna, ma significativa. Franco Malerba, il primo astronauta italiano, al ritorno in 
patria ha smarrito la valigia contenente i cimeli che aveva portato con sé durante il volo spaziale. Il 
fatto è avvenuto all'aeroporto Cristoforo Colombo di Genova. Sbarcato da un volo da Londra, dove 
aveva fatto scalo proveniente da Orlando (Florida), Malerba ha rilasciato le dichiarazioni di rito, 
parlando dell'"arricchimento spirituale" derivato dalla permanenza nello spazio. Poi si è girato, e si 
è accorto che il suo bagaglio non era stato riconsegnato. Dentro, per la cronaca, stavano: la bandiera 
italiana portata in orbita, da consegnare al presidente della Repubblica Oscar Luigi Scalfaro; una 
seconda bandiera italiana da regalare al presidente e al direttore dell'Agenzia Spaziale Italiana; il 
gonfalone della città di Genova; la camicia con lo stemma della Nasa indossata durante il volo sullo 
Shuttle, e destinata al presidente del Consiglio Giuliano Amato; biancheria e effetti personali. 

Diciamo subito che l'episodio non deve indurre a commenti futili come "volare nello spazio è piùfacile che volare sulla terra". È, invece, da meditare. Franco Malerba, campione di tutti "gli italiani 
con valigia", tornando in Italia è rimasto senza valigia. Forse credeva, volando nel cosmo, di 
lasciarsi alle spalle le preoccupazioni italiane, ma si illudeva: l'Italia, quando non ti può seguire, ti 
aspetta. Ti aspetta con pazienza: che tu sia stato in vacanza in Provenza o in orbita intorno 
all'equatore, prima o poi ritorni. 

Molte migliaia di italiani, ogni giorno, provano questa sensazione: dopo aver trascorso un paio di 
settimane serene in Paesi dove le valigie ricompaiono, le poste funzionano e gli uomini politici non 
sono onnipresenti, rientrano in patria, e si sentono vittime di un'imboscata. 
A chi ritorna - a meno che non torni da Paesi con i quali ogni confronto è improponibile - tutto 
appare improvvisamente complicato e caotico. Questo accadeva anche prima che la vita pubblica 
italiana assumesse i contorni di una tragedia greca. Prendiamo il linguaggio: l'Italia adotta nuove 
espressioni in codice con una velocità straordinaria. Chi è rientrato dall'estero negli ultimi tempi ha 
trovato la nazione che discuteva appassionatamente, e in rapida successione, di: Gip, Dia, Dau, Dna, 
Cobar, Coir, Csm e Cocer, sigle per cui i vocabolarii sono diventati assolutamente inutili ("Cocer", 
pagina 213 del dizionario Petrocchi: "Di cose da mangiare. Ridurle meglio mangiabili col fòco. 
Cocer la carne nella pentola, sulla gratella, arrosto, in umido, nel tegame, in fricassea, in stufa, in 
padella"). Tangentopoli, se non altro, è un nome che si capisce. 

Per tutti questi motivi, ripeto, la vicenda dell'astronauta appare simbolica. Perché, in modo 
perverso, ristabilisce un principio: la condizione di italiani è perpetua, e non prevede possibilità di 
fuga. Malerba Franco, coniugato con prole, aveva provato ad allontanarsi più di altri, e si era 
distratto. Perché, ad esempio, ha consegnato la valigia? Perché non ha viaggiato con la camicia da 
astronauta indosso, il gonfalone in mano e le bandiere sulle spalle, mostrando così la saggezza 
antica degli italiani che trascinano a bordo, spacciandolo come bagaglio a mano, anche un baule di 
un metro per due, convinti che se lo consegnano al checkin non lo rivedranno mai più? L'unica 
spiegazione è che la lunga assenza e la lontananza l'avessero addolcito, facendogli dimenticare che 
posto è l'Italia. 

Un posto, per cominciare, dove molti amano lamentarsi, ma pochi sembrano interessati a sapere 
come altri Paesi hanno risolto i problemi in cui noi ancora ci dibattiamo. La maggioranza degli 
italiani preferisce le chiacchiere, le battute, le accuse generiche e i confronti ridicoli che sa scovare 
sulle pagine di un giornale americano, desumere dalla copertina di un settimanale tedesco, leggere 
nella scortesia di un cameriere francese. 
In questo gioco siamo imbattibili. Frasi come "siamo in serie A, siete in serie B" ci piacciono 
immensamente, perché spingono verso il piagnucolamento nazionale, cui segue il soprassalto 
d'orgoglio, che a sua volta lascia il posto alla disperazione più cupa, che infine sfocia in una cena 
con amici, al termine della quale qualcuno proclama che, in fondo, non se ne andrebbe dall'Italia per 
tutto l'oro del mondo. 

Mentre siamo all'estero, invece, passiamo di stupore in stupore. Poiché è oggettivamente difficile 
visitare luoghi più belli dell'Italia, non sono tanto le attrazioni artistiche o naturali ad affascinarci. E 
invece lo spettacolo di Stati che funzionano, il buon odore di amministrazioni pubbliche rispettose 
dei cittadini, il rumore tranquillo di meccanismi sociali ben oliati. Gli italiani ormai salgono in 
Europa per visitare l'organizzazione, come i viaggiatori d'un tempo scendevano in Italia per 
ammirare le antichità. Siamo, in questo senso, i viaggiatori ideali di Samuel Johnson, che scrisse, 
più di duecento anni fa: "Tutti i viaggi portano vantaggi. 
Se visiterete Paesi migliori, potrete imparare a migliorare il Paese vostro. Se la sorte vi conduce 
verso Paesi peggiori, imparerete ad apprezzare il luogo dove abitate". 

Non tutti, però, riescono a trarre dai loro viaggi le dovute lezioni. Alcuni, applicando a se stessi una 
sorta di razzismo bonario, sembrano concludere che è geneticamente impossibile che gli italiani non 
imbroglino o rubacchino, che paghino le tasse come gli americani e le impongano con il buon senso 
degli inglesi. Altri, con una sorta di rassegnazione storica, guardano, ammirano, commentano; poi 
tornano a casa, e accettano in silenzio la routine italiana, intimamente convinti che una certa dose di 
indecenza nazionale, a sud delle Alpi, sia inevitabile. 

Soltanto alcuni, tra gli "italiani con valigia", mostrano di aver imparato qualcosa, nei giorni in cui 
erano all'estero con la valigia in mano. Costoro si chiedono, ad esempio: perché quest'Italia 
laboriosa, complessa e splendida, non può organizzarsi come la Francia, prima di ridursi come il 
Sudamerica? Perché non riesce a diventare un Paese normale, dove i leader vengono scelti, e 
quando sono stati scelti vengono lasciati tranquilli a lavorare? Se hanno lavorato bene, vengono 
riconfermati; se hanno lavorato male, vengono cacciati. Karl Popper, uno dei grandi filosofi politici 
di questo secolo, sostiene che la democrazia è tutta qui. 

A Bruxelles e a Londra, a Copenhagen e a Parigi, i governanti non passano il tempo in diatribe 
ridicole, e non le infliggono ai cittadini durante i telegiornali. 

Durante le campagne elettorali non si risentono se gli elettori chiedono di sapere in anticipo cosa ne 
sarà dei loro voti. Nell'Europa dove ormai abbiamo buoni amici e conosciamo buoni ristoranti, i 
dirigenti politici non temono di affrontare i grandi problemi, perché sanno che l'ignavia li condanna 
alla sconfitta elettorale, mentre un successo li consegnerà alla storia. I nostri governanti, invece, 
fino ad oggi non si sono preoccupati di passare alla storia. Si preoccupavano di passare l'estate, e di 
altre cose che è troppo triste ricordare qui. 

I migliori tra gli "italiani con valigia" - quelli che insieme alla valigia portano in viaggio anche 
occhi e cervello - si inquietano quando sentono dire che l'Italia fino a oggi ha funzionato perché era 
ingovernata, o era governata poco e male. Si inquietano perché sanno che - fosse governata in 
maniera normale, come una qualunque Olanda - l'Italia funzionerebbe meglio. 
Quello che chiedono, gli italiani di buon senso, sono poche leggi chiare, un capo da premiare o da 
punire, una classe politica mediamente capace e non troppo corrotta, che non occupi, ogni giorno, 
più di quindici minuti dei loro pensieri e più di due pagine sui loro giornali. 
Un governo che si concentri sui treni, le poste e il bilancio, e li lasci andare avanti con la loro vita. 

Sono stanchi, gli italiani, di essere "speciali". Dopo aver viaggiato, vogliono tornare in uno Stato 
come gli altri: magari meno spumeggiante, ma più onesto e funzionante. Hanno voglia, deposta la 
valigia, di vivere in un Paese normale. 

2 - UN ITALIANO ALL'ESTERO 

"Ho pensato che forse potevo usare la tecnica dell'umorismo per descrivere qualsiasi avvenimento. 
O, perlomeno, ho pensato di poter usare questa frase per convincere il direttore e l'editore a pagarmi 
il viaggio." 

P. J. O'Rourke, Holidays in Hell 
TRANSIBERIANA, LUNA DI MIELE IN QUATTRO 

Quello che state leggendo è stato scritto su un taccuino in mezzo a due cucchiai piccoli, un 
cucchiaio grande, una bottiglia di acqua minerale russa, un pacchetto di salviettine detergenti e tre 
bustine di tè usate che Liuba si rifiuta di portare via. Qui dovrei essere più preciso, perché di Liuba 
ce ne sono due: quella che si rifiuta di portare via le bustine del tè è Liuba Grande, che quando 
passa nel corridoio con i fianchi spolvera contemporaneamente il finestrino e la porta dello 
scompartimento. L'altra è Liuba Piccola, che fuma Marlboro e sorride a tutti gli uomini sotto i 
trent'anni. 

Questo, più che un reportage, è una confessione: come un marito possa portare una moglie in 
viaggio di nozze su un treno per 9001 chilometri, tant'è la distanza da Mosca a Pechino, in seconda 
classe, ossia con due sconosciuti dentro lo scompartimento. L'unica giustificazione che posso 
addurre è che la seconda classe è una trovata dei russi, e la Transiberiana è una tentazione 
pericolosa: attraversa quasi cento gradi di longitudine, sei fusi orari e impiega sei giorni, un'ora e 41 
minuti. Parte da Mosca alle 23.50 il venerdì sera e arriva a Pechino il venerdì successivo alle 6.31 
del mattino. 
Si mangia malissimo, ci si può lavare soltanto approssimativamente, la sosta più lunga è di quindici 
minuti, e i russi fanno di tutto per convincervi che potevate passare le vacanze altrove. Però è un 
viaggio straordinario, e se la moglie sorride ancora alla stazione di Pechino è una moglie 
straordinaria, e forse avete fatto bene a sposarla. 

Dalla stazione Jaroslavl di Mosca partono i treni diretti in Siberia, e le facce della gente che aspetta 
non lasciano molti dubbi in proposito. Seduta sulle valigie più grosse che io abbia mai visto, una 
turba di tartari, buriati, coreani, mongoli, kirghisi e uzbechi, in compagnia forse di qualche russo 
genuino, attende impassibile sotto le luci al neon. Non ha l'aria di aspettare una partenza imminente: 
ha l'aria di aspettare e basta.
Il nostro treno attende sul binario cinque. È verde, come un qualunque Milano-Napoli, e porta il 
numero 20 e la scritta Mosca-Pechino. Un inglese carico di macchine fotografiche sta informando 
un compagno di viaggio che la Transiberiana è l'unico collegamento terrestre dall'Europa 
Occidentale all'Oceano Pacifico: i russi stanno costruendo una strada ma non è ancora finita, e 
anche quando sarà finita sarà sempre meno affidabile della ferrovia: la neve si toglie meglio da due 
rotaie che da una carreggiata. Avrei voluto ascoltare ancora, senonché mia moglie, che è già salita 
sul treno, sbuca dal finestrino e informa sorridendo che "siamo in quattro, il bagno è microscopico e 
c'è una radio che urla in russo". E tutto vero, naturalmente. 

Primo giorno 
Con noi nello scompartimento ci sono due ragazze, che parlano moltissimo. Più di loro parla la 
radio, che nessuno riesce a spegnere. Mentre il treno si allontana dalla stazione e lascia i tartari, 
buriati, mongoli e uzbechi impassibili sotto i neon, cominciamo ad esplorare il convoglio. 
Verso la locomotiva, nei vagoni in cui viaggiano i russi, non possiamo andare: ce lo spiega Liuba 
Grande, una delle due conduttrici, sbarrandoci il passo e insegnandoci la frase fondamentale per 
capire l'universo sovietico: nje razreshajetsja, non permesso. Andando verso la coda del convoglio, 
attraversiamo la prima classe, poi il vagone ristorante, infine le carrozze occupate dagli atleti della 
squadra nazionale nordcoreana, che tornano dai "Giochi della Buona Volontà" a Mosca. In prima 
classe viaggiano sei coppie di svedesi pieni di salute, una per scompartimento, nonostante non siano 
in viaggio di nozze. Nel vagone ristorante siede tale Boris, con una cravatta che deve aver cotto in 
molti sughi, il quale ci comunica l'orario della prima colazione dell'indomani. Il nostro 
scompartimento è ragionevolmente pulito: i due letti superiori, durante la giornata, si possono 
sistemare in verticale contro la parete. Abbassare i finestrini non è difficile, a patto di appendersi in 
due alla maniglia. Il tavolino si abbatte come su un qualsiasi treno, e quasi subito crolla 
trascinandosi sul pavimento una tazza di tè bollente. 
I bagni sono due, alle opposte estremità del vagone. 
Per lavarsi c'è soltanto un acquaio grande come una mezza anguria, rigorosamente senza tappo: per 
fermare l'acqua occorre una pallina di gomma - che abbiamo, essendo stati avvertiti. Delle pulizie 
sono incaricate le conduttrici. Tra i loro compiti c'è anche quello di bloccare le porte dei bagni dieci 
minuti prima dell'arrivo nelle stazioni e di sbloccarle dieci minuti dopo la partenza. Durante il 
viaggio avrò modo di constatare che Liuba e Liuba svolgono questa mansione con una sorta di 
sadismo: nessuna implorazione vale, nessun contorcimento di fronte alla porta chiusa. 

Mentre indaghiamo i misteri della toilette e lottiamo per zittire la radio, il treno corre nel buio verso 
Zagorsk, attraverso le dacie dei moscoviti, e arriva a Jaroslavl alle tre di notte. Il fatto che la città 
sul Volga fosse il punto di arrivo della ferrovia intorno al 1860, quando la Transiberiana venne 
ideata, non convince nessuno ad abbandonare le cuccette. Al mattino, dopo aver scoperto che 
servono salame e poco altro per colazione, mi dedico al paesaggio: piatto, verde, nessun animale in 
vista anche se l'"Atlante dell'Unione Sovietica" assicura che questa è "terra di bestiame e latticini". 
A Danilov faccio conoscenza con alcune robuste rappresentanti dell'esercito dei lavoratori delle 
ferrovie sovietiche (3 milioni e 500mila persone), che nella circostanza riforniscono d'acqua il 
convoglio: anziane signore che in Italia svernerebbero in Riviera, e qui saltano da un binario 
all'altro piene di energia. 

Mentre dai finestrini sfila l'enorme foresta sovietica - un quarto di tutti gli alberi del mondo, larici a 
perdita d'occhio - scopro su una mensola del corridoio vari opuscoli destinati all'educazione politica 
dei viaggiatori: tra i più interessanti, il trotzkismo contemporaneo contro la pace e la distensione e 
Veri e falsi interessi per i diritti dell'uomo, che mi mantengono di buon umore fino a Kirov, dove 
arriviamo alle 13.30. La città fino al 1936 si chiamava Vjatka, ma Stalin la ribattezzò col nome 
dell'amico Sergej Mironovic Kirov, forse per consolarsi di averlo fatto ammazzare. Verso sera, 
attraversato il fiume Kama, arriviamo a Perm, distante 1440 chilometri da Mosca. La città, dal 1940 
al 1957, si chiamava Molotov, ma poiché la toponomastica sovietica è sempre un'opinione, 
Krusciov le cambiò nome. Sostiamo quindici minuti. Il tempo non è molto ma è più che sufficiente 
ai nordcoreani per svaligiare i botteghini della stazione: con il distintivo di Kim II Sung al petto si 
lanciano tutti insieme e tornano carichi di mineralnie vody (acqua minerale) e panini color muschio. 

Secondo giorno 
Il treno, mentre dormivamo, ha preso un certo numero d'iniziative interessanti. Ha scavalcato lo 
spartiacque degli Urali, al 1770° chilometro da Mosca ha superato il cippo con la scritta Europa da 
una parte e Asia dall'altra, è entrato in un fuso diverso da quello della capitale e infine si è fermato a 
Sverdlovsk. Da questo momento siamo in Siberia, e seguiamo il trakt, la pista che portava i corrieri 
dello zar da Pietroburgo a Irkutsk, sulle rive del lago Baikal. Passiamo attraverso paesi malconci, 
con le strade sterrate, poche automobili in giro, qualche motocarrozzetta. Incrociamo il Rossija, il 
treno rosso che viene da Vladivostok, e una serie infinita di treni merci - in media uno ogni due 
minuti - che portano legname e minerali verso Mosca, e i cui motori diesel scaricano sporcizia 
dentro i nostri finestrini. 
Grazie a loro, ma non solo a loro, gli scompartimenti cominciano ad assumere l'aspetto gentile di 
piccole stalle. Nonostante ci cambiamo gli abiti ogni mattina e ci laviamo con l'aiuto della pallina di 
gomma, la nostra pulizia è approssimativa. I due bagni, grazie a Liuba e Liuba, sono sempre 
ragionevolmente puliti anche se ogni ora che passa l'odore del robusto deodorante russo continua a 
farsi più nauseante. 

Alle 11 del mattino il treno si ferma a Ishim, dove pioviggina, e riparte come al solito senza 
preavviso, obbligando una folla di passeggeri sbracati a una rincorsa affannosa. Il paesaggio si fa 
interessante. Come confermano Liuba e Liuba con un cenno militaresco, questa è la steppa, e la 
Siberia comincia a diventare una faccenda seria. Qui vivono soprattutto i russi, ma ci sono sacche di 
kazaki, estoni, ucraini, tartari e tedeschi, questi ultimi soldati dell'Armata Rossa che Stalin pensò di 
trasportare qui dalla zona del Volga, dove gli antenati di costoro si erano insediati su invito di 
Caterina la Grande. Qui passò Cechov nel 1890, a bordo di un tarantass a cavalli, e rimase colpito 
dalla "terra nera" e dalla "particolare puzza russa". La terra nera la vediamo anche noi, e la puzza 
russa la fornisce il vagone ristorante di Boris, dóve ci tocca andare due volte al giorno e dove un 
cameriere con l'aspetto di un conte polacco fìnge di capire gli ordini, e poi porta sempre salame e 
cetrioli. 

Nella steppa di Ishim, finalmente, vediamo bestiame al pascolo. Vacche, soprattutto, che devono 
aver imparato a sopravvivere al clima di questi posti: neve sul terreno per 150 giorni all'anno, 
temperatura media invernale di meno venti gradi centigradi e gelate in ogni mese dell'anno, a parte 
luglio e agosto. Attraversiamo la steppa di Barabinsk, una colossale estensione che va dal 53° al 57° 
parallelo, e alle 23.25, ora di Mosca, arriviamo a Novosibirsk, detta la Chicago della Siberia, dove 
sono in effetti le 2.25 del mattino, un orario in cui le stazioni siberiane non offrono molti svaghi. 

Provo a fotografare la motrice, ma vengo cortesemente invitato a desistere da Liuba Grande: treni, 
stazioni e ponti, nje razreshajetsja. Ripartiamo. Qualcuno, nel buio, giura di aver visto il fiume Ob. 

Terzo giorno 
La mattina è piena di sole e il treno si arrampica sulle montagne. Finalmente, nelle curve della 
ferrovia, riusciamo a vederlo tutto, dalla locomotiva fino all'ultimo vagone. Fa quasi caldo e le 
bambine russe, con il regolamentare fiocco in testa, aspettano composte nelle stazioni: Bogotol, 
dove arriviamo alle 7 del mattino; Achinsk, dove il treno si ferma tre minuti, giusto il tempo di 
ammirare la stazione locale, del tutto simile a un autogrill corazzato. Ogni volta il rituale è identico: 
ometti in uniforme controllano le ruote ai treni; i passeggeri scendono per sgranchirsi le gambe e 
corrono avanti e indietro come formiche ubriache; qualcuno cerca di comprare lamponi - un rublo al 
cartoccio - e rischia di perdere il treno. Dopo Krasnojarsk, che dicono sia molto meglio della sua 
stazione, il treno attraversa il fiume Enissei, enorme e pieno di chiatte, e riparte dentro la taiga, la 
foresta siberiana che in questa stagione è piena d'insetti, tra cui il klesh, che provoca l'encefalite e 
contro la puntura del quale gli abitanti sono vaccinati. Nel pomeriggio arriviamo a Taishet, da dove 
parte la Barn (Baikal-Amur magistral), la ferrovia che porta direttamente al Pacifico, voluta da 
Stalin e costruita da mezzo milione di malcapitati. Anche oggi, purtroppo, si ripete il triste rituale 
del pasto serale, che Boris il ristoratore continua ad anticipare, sostenendo che lo stomaco segue il 
sole e il sole non segue l'ora di Mosca segnata dagli orologi delle stazioni. Con molta malinconia, 
verso le quattro del pomeriggio, torniamo in processione verso il vagone ristorante dove ci 
aspettano la solita minestra con lo yogurt, il solito salame e cetrioli e un uovo coi piselli: questi 
ultimi sono comparsi a colazione, e non ci abbandoneranno più. Da bere, succo di mele dolciastro e 
acqua minerale salata. 
Nonostante vari tentativi di corrompere il cameriere, niente birra e niente vodka, che pare sia stata 
abolita sulla Transiberiana dopo alcuni episodi incresciosi avvenuti tempo fa (qualcuno ha avuto il 
coraggio di sedurre Liuba Grande? ci chiediamo). 

Quarto giorno 
Alle sei del mattino arriviamo a Irkutsk, capitale della Siberia orientale, città dotta e tollerante, 
distante 5191 chilometri da Mosca e 3810 da Pechino. Molti russi scendono, trascinando pacchi e 
bambini, e tra quelli che salgono c'è una professoressa, biondissima e robusta, abbondantemente 
truccata e in bilico su due tacchi a spillo. Nonostante l'ora del mattino, vuole conversare in inglese 
e, sebbene nessuno gliel'abbia chiesto, informa che deve raggiungere la scuola a Ulan Ude, oltre il 
lago Baikal. Il lago compare quando la signora finalmente tace, dopo due tunnel - i primi da Mosca 
- sorvegliati dai militari, il treno scende in picchiata, segue la sponda per qualche ora e riparte verso 
oriente. 
A Ulan Ude arriva alle 14.42 ora di Mosca, ma è quasi buio perché l'ora locale è 20.42. Avendo 
dedicato la giornata a un esperimento con i fusi orari - rispettare l'orario di Mosca fino a Irkutsk, poi 
saltare di colpo all'orario locale - sono vagamente stralunato. 
Prima di coricarmi devo subire però l'ultimo colpo basso di Liuba e Liuba: per debellare gli odori 
della toilette, dove varie decine di persone si alternano da quattro giorni, hanno aumentato 
drasticamente la quantità di deodorante russo. Il cocktail è micidiale: senza lavarmi, sono in 
cuccetta alle 15.30 ora di Mosca, mentre il treno corre nel buio della Transbaikalia. 
Quinto giorno 
Dopo il lago Baikal cambia tutto: le montagne diventano colline, le facce nelle stazioni diventano 
orientali - questa è la terra dei buriati, che parlano un dialetto mongolo - e Ulan Bator è poco 
distante. Solo gli slogan sui tetti e sui muri sono sempre uguali, qui ancor più commoventi che a 
Mosca. Poco dopo Cita ci stacchiamo dalla Transiberiana vera e propria, che continua verso 
Vladivostok e il Pacifico. Il nostro treno scende invece verso la Manciuria, seguendo quella che un 
tempo era la "Chinese Eastern Railway". Anche se cinque giorni di viaggio hanno domato molti, 
qualcuno continua dignitosamente a stare in piedi accanto ai finestrini: i buriati passano a cavallo, il 
terreno è una prateria ondulata, e le case hanno i tetti di lamiera e la legna già pronta per l'inverno, 
che da queste parti deve essere una cosa seria. 

A Olovjannaja arriviamo alle 6.25 ora di Mosca, 12.25 ora locale, accovacciati sui sedili: Liuba e 
Liuba stanno pulendo lo scompartimento, e non tollerano di dover girare con l'aspirapolvere intorno 
ai piedi dei passeggeri. 
Da queste parti, sulle rive del fiume Onon, nacque nel 1162 Gengis Khan, figlio di Bulantsar, 
capotribù mongolo: ottocento anni dopo, i sovietici sono riusciti a farne scempio. Credevo di aver 
visto la più brutta stazione della Transiberiana ma Daurija, dove mute di cani randagi inseguono i 
carretti sugli sterrati, è peggio di Olovjannaja, e Zabajkalsk è peggio di Daurija. 

Zabajkalsk è il posto di confine, e qui i sovietici danno fondo alla loro arte di innervosire il 
prossimo: tutti fermi per tre ore, controllo di tutti i bagagli, "controllo politico" dei miei libri. 
Quando chiedo perché controllino politicamente all'uscita, invece di controllare logicamente 
all'entrata, ottengo come risposta uno sguardo annoiato. Quando tento di abbassare i finestrini, un 
soldatino sbraita di alzarli immediatamente. Quando faccio presente che ho caldo, dice che non 
importa. 
Cambiati i rubli che altrove nel mondo non vuole nessuno, cambiate le ruote al treno perché in Cina 
lo scartamento è ridotto rispetto alla Russia, ripartiamo. 

I nordcoreani, che si sentono vicini a casa e sono comprensibilmente depressi, sono rimasti seduti 
per tre ore dentro una sala d'aspetto talmente orribile da diventare fantastica: stucchi, finestre 
altissime, poltrone a fiori, odore di muffa, il solito televisore sovietico verde come un acquario e 
una mostra in bianco e nero sui successi economici della regione. Mosca è distante 6666 chilometri, 
ma lo spirito è quello. 

I cinesi ci aspettano a Manzhouli, e pare si siano messi d'accordo di sorridere tutti insieme. Le 
formalità doganali sarebbero spicce, senonché due ragazzi americani non hanno il visto d'ingresso 
cinese, e i russi non li vogliono indietro. I cinesi riflettono per due ore sul da fare e poi, sempre col 
sorriso sulle labbra, informano gli americani che devono comprarsi due visti seduta stante, a 750 
mila lire l'uno. Questi strepitano, ma pagano. Ripartiamo. 

Sesto giorno 
I cinesi non amano le soste. Attraversiamo la parte settentrionale della Mongolia Interna senza 
fermarci, attraversiamo il 48° parallelo, scendiamo verso Harbin, attraversiamo la regione del Jilin 
allagata di fresco. Liuba Grande siede maestosamente nella postazione di fianco al bagno, dove la 
concentrazione di deodorante rende possibili solo brevi visite in apnea. Liuba Piccola guarda 
sognante dal finestrino e pensa alla guardia di confine sovietica per cui si era messa in ghingheri. 
A Pechino arriviamo alle 8.30 del mattino, con solo due ore di ritardo. In stazione lo spettacolo più 
bello sono dodici francesi con lo zaino in spalla che aspettano eccitati di partire per Mosca. Boris il 
ristoratore, che non ha ancora finito i piselli, li aspetta al varco. 
Guardo mia moglie: sorride ancora. 

[1986] 

LA LUNGA MARCIA NEGLI UFFICI DELL'EST 

BUDAPEST, ODISSEA PER UN LIBRETTO 

A un passo dai grandi alberghi di Pest, in una via senza sole chiamata Dorottya Utca, c'è un ufficio 
con un nome ingleseggiante: Tradeinform. Dentro questo Tradeinform, c'è un altro ufficio più 
piccolo, denominato Invest-Center: Dentro l''Invest-Center ci sono tre signore che si chiamano 
Kemendy, Ilyes e Ghikan. Non so se l'anziana impiegata che ho incontrato fosse la signora 
Kemendy, la signora Ilyes o la signora Chikan, perché non ho avuto il tempo di chiederlo. Sbucata 
da un bancone altissimo, dove probabilmente stava nascosta per sorprendere lo straniero di turno, 
l'impiegata mi ha messo in mano un libretto e mi ha liquidato dicendo: "Quando ha deciso, mi 
mandi un fax". 

Manderei volentieri un fax alla signora Kemendy - e, in fondo, anche alla signora Ilyes o alla 
signora Chikan - se sapessi cosa scriverci sopra. Purtroppo, ho ancora le idee confuse. Ho deciso 
infatti di esplorare le nuove burocrazie dell'Europa ritrovata - Ungheria, Cecoslovacchia e Polonia non 
alla maniera dei giornalisti, che parlano con i ministri, capiscono poco o niente, scrivono 
comunque e non rischiano un soldo. 

Ho deciso di indagare come una persona qualunque. 
Un italiano che pensa di investire nell'Europa dell'Est, rischia i propri denari e non incontra il 
ministro, ma la signora Kemendy, che ordina subito di mandarle un fax. Qui a Budapest cercherò di 
acquistare una piccola azienda, approfittando delle privatizzazioni; a Praga tenterò di comprare un 
appartamento; a Varsavia, se avrò ancora forza, proverò ad aprire un negozio. 

In Ungheria rischia di essere troppo facile. La dittatura era, in fondo, una dittatura bonaria; della 
rivoluzione non c'è stato bisogno, perché i comunisti hanno provveduto a licenziarsi da soli, 
organizzando libere elezioni; l'iniziativa privata, da dieci anni, viene tollerata. 
Ora che la democrazia è affermata, e non esiste un solo parlamentare contrario all'economia di 
mercato, il meccanismo dovrebbe essere chiaro: lo Stato ungherese vende; l'imprenditore straniero 
compra. 

Gli esordi, in effetti, sono incoraggianti. Su indicazione del nostro Istituto del Commercio Estero 
(Ice) trovo subito l'ufficio Tradeinform, alloggiato in vecchi saloni così eleganti che sembrano 
pronti per una festa da ballo. Si presenta il signor Radvanyi Làszló, che è avanti con gli anni e parla 
italiano. Sul biglietto da visita ha scritto Consigliere, e perciò consiglia. Consiglia, ad esempio, di 
non comprare i beni statali privatizzati, ma di fondare una società mista italo-ungherese, come ce ne 
sono tante. Dico che non voglio società miste perché non voglio soci. Voglio comprare. Allora 
risponde severo - ha bisogno di una permissione del ministero delle Finanze e di una permissione 
del ministero delle Relazioni Economiche Internazionali, ex-ministero del Commercio Estero. 
Quando ha tutte le permissioni può acquistare. Per sapere cos'è in vendita, si rivolga all'ufficio qui a 
fianco, dove sta scritto Invest-Center. 

Néll'Invest-Center, come noto, si nascondono a turno la signora Kemendy, la signora Ilyes e la 
signora Chikan, oppure tutte e tre insieme, ma saltano fuori soltanto una per volta, per divertirsi di 
più. Nel libretto che consegnano ci sono varie "possibilità d'investimento", ognuna seguita da una 
sigla. La fabbrica che ogni anno produce 15 milioni di gessetti per la scuola è seguita dalla sigla IE, 
e quindi se sono interessato all'acquisto dovrò mettermi in contatto con la signora Ilyes; per un 
albergo termale a Debrecen (sigla CA) occorre rivolgersi alla signora Chikan; per il vecchio cinema 
di Tatabànya, sull'autostrada per Vienna, la sigla è KU, a indicare che responsabile è la temibile 
signora Kemendy. Per conoscere le norme che governano gli investimenti stranieri (legge 24 del
1988 e successive modifiche) basta rivolgersi alla signorina Èva che, chiusa dentro un chiosco, ne 
vende copie con la copertina gialla, ma di privatizzazioni sa poco. Meglio rivolgersi all'Agenzia 
Statale della Proprietà in piazza Roosevelt, di fronte al Ponte delle Catene. 

All'Agenzia Statale della Proprietà il portiere chiama al telefono quattro numeri interni, ma nessuno 
risponde. 
Ne compone un quinto, scambia poche parole, dice "sesto piano" e strizza l'occhio. Non amo questo 
genere di confidenze ma, non sapendo dire in ungherese "Per favore, non mi faccia l'occhiolino" 
taccio, e mi dirigo verso gli ascensori. Al sesto piano comprendo il motivo di tanto entusiasmo: 
l'esperta di privatizzazioni ha venticinque anni, è estremamente graziosa, porta la minigonna e si 
chiama Zsu Zsa, diminutivo di Susanna. 

La signorina possiede anche altre qualità. Per esempio, sembra capire quello che dice. Spiega che 
l'Agenzia è stata creata recentemente per impedire le "privatizzazioni spontanee" promosse dai 
dirigenti, i quali vendevano le industrie per quattro soldi e in cambio si facevano promettere di 
restare dirigenti. Oggi, per acquistare un'azienda statale, piccola o grande che sia, occorrono: il 
benestare dell'Agenzia; il permesso del ministero delle Finanze; il permesso del ministero delle 
Relazioni Economiche Internazionali; se c'è di mezzo terreno a Budapest, l'autorizzazione del 
municipio interessato. 
Al congedo ricevo un libretto molto elegante, con disegni di cavalli in rilievo sulla copertina verde e 
una riga per la dedica sulla prima pagina. Mi accorgo che è la solita legge 24 del 1988 e successive 
modifiche, ma faccio finta di nulla. Zsu Zsa, sempre più gentile, suggerisce una visita al ministero 
dell'Industria, dove forse sapranno dirmi di più. 

Diligentemente, vado. Attraverso il Danubio, arrivo a Buda e trovo l'edificio con scritto Iparì Es 
Kereskedelmi, che - mi spiegano - vuol dire "Industria e Commercio". Al terzo piano, stanza 357, 
scopro che la Engedelyezesi Csoport (Sezione Permessi) è gestita dalle signore Rez Erzsebet e 
Ottrok Gyorgyne, che però lavorano solo dalle 9 alle 14 il lunedì, mercoledì e giovedì. 
Poiché è giovedì e sono le 15, dovrò aspettare quattro giorni. 

Per arrivare al ministero delle Finanze, che sta a Pest, occorre riattraversare il Danubio, che a questo 
punto appare l'unica cosa rassicurante in città: continua a scendere verso i Carpazi, come ha sempre 
fatto, e nessuno vuole privatizzarlo. Nel ministero tutti cercano di rendersi utili: prima indicano il 
quinto piano, poi il terzo, poi il secondo, stanza 16. La Sezione Permessi in effetti è al secondo 
piano, stanza 46, e per arrivarci bisogna procedere tra fasci di fili elettrici e mobili rovesciati. 
Nell'ufficio c'è una scrivania, una sedia vuota e un cartello con scritto Dopo aver fatto la domanda, 
non fatevi vedere per trenta giorni. Dietro il cartello una dozzina di persone aspetta. Aspetto anch'io, 
e l'attesa è piuttosto penosa: il funzionario non compare, e un giovane avvocato ungherese insiste 
per darmi il suo numero di telefono. Lui "conosce le scorciatoie giuste" per ottenere quel che serve. 

Per sfuggire all'avvocato, e capire finalmente cosa devo fare, mi dirigo in piazza. Kossuth, di fianco 
al Parlamento, dove - mi dicono - la Camera di Commercio ha una sezione italiana. Al primo piano 
è in corso il congresso "Intertechno '90". Bande di ingegneri bulgari si aggirano nervosamente per i 
corridoi: forse sono impazienti di ascoltare il collega sovietico K.S. Babajan che parla di "Diagnosi 
delle vibrazioni sul modello 33-243", o forse hanno scoperto che sono terminate tutte le borse 
omaggio. La sezione italiana è nella stanza 530. Una segretaria che parla solo tedesco informa che il 
presidente Nyierdy Làszló è in pensione. 
Anche il consigliere Huszti Denes è in pensione, però domani, dalle 8 alle 12, ci sarà. 

Torno il giorno successivo. Gli ingegneri bulgari sono sempre lì, ma c'è anche il consigliere Huszti.
È un uomo gioviale oltre i settanta, che dal 1947 al 1949 fu deputato per il partito dei Piccoli 
Proprietari. Gli chiedo come fare per comprare un'azienda. Mi dice di aspettare, la situazione non è 
ancora chiara. Gli dico che ha ragione. Mi guarda benevolo. Suggerisce di comprare, a 500 fiorini, 
un libretto molto utile. Scendo al primo piano e procedo all'acquisto. Mi basta uno sguardo per 
capire che è la solita legge 24 del 1988 e successive modifiche. Faccio finta di niente. Questa copia, 
in fondo, è diversa. Ha la copertina color argento, come la luna di notte sul fiume. 

PRAGA, L'IMMOBILE IMPOSSIBILE 

Sugli stranieri in genere, e sugli italiani in particolare, questa città produce un effetto strano: dopo 
un'ora di permanenza dicono che è bella, dopo due ore gridano che è magnifica, dopo una giornata 
vogliono comprare un appartamento. Nessuno, naturalmente, è interessato a un bilocale più servizi 
nel quartiere popolare di Krc, e non solo perché il nome appare difficile da pronunciare. Tutti 
sognano mansarde nella città vecchia a trenta milioni, finestre Art Déco sulla Moldava, magari un 
palazzetto del Seicento a Mala Strana. 
Molti non si limitano a sognare: convinti che la rivoluzione abbia rivoluzionato tutto, inseguono i 
portieri negli atrii degli alberghi martoriandoli con una domanda, sempre la stessa: "Voglio 
comprare casa a Praga. 
Come si fa?". 

Poiché lo scopo di questo viaggio è proprio spiegare "come si fanno le cose" in questa parte 
d'Europa ora che i comunisti hanno sgomberato il campo, ho voluto tentare l'esperimento. La prima 
cosa da dire è che i portieri d'albergo hanno le idee un po' confuse: davanti all'hotel Intercontinental, 
alla domanda "posso acquistare una casa?", uno ha risposto sì, un altro ha risposto no, un terzo mi 
ha chiamato un taxi, mai immaginando che un italiano, fermo in piena notte di fronte a un albergo, 
volesse discutere del mercato immobiliare. 

Risultati non molto migliori ha dato un'indagine nella sezione Nemovitosti (immobili) sul periodico 
Annonce: nessuno dei venditori di byt (appartamenti) e dum (case) sapeva se fosse legale vendere 
ad uno straniero, anche se tutti erano concordi nell'accettare solo marchi tedeschi in pagamento. Un 
appuntamento con il titolare dell'agenzia Pragoconsult non è servito a molto, se non a conoscere 
Miroslav, un cortese ingegnere in pensione che, dopo aver lavorato tutta la vita nel settore dei 
trasporti, ha scoperto di amare tutto quello che non si muove, ville e palazzi in particolare. A suo 
giudizio lo straniero non può acquistare; può solo affittare, preferibilmente da un certo suo amico. 

Esplorate queste scorciatoie, decido di addentrarmi nella Byrokracie cecoslovacca, che - se la storia 
recente è una guida - dovrebbe essere più insidiosa della Bùwkracia ungherese, e non meno 
paludosa della Biurokracya polacca. Non importa: Praga è bella, ed è una gioia passare di strada in 
strada, di piazza in piazza, di ministero in ministero. Spostarsi, come il pellegrino (putnik) della 
letteratura boema, da un ufficio con le piante verdi a un altro dove lo stile dei divani è ancora quello 
dei giorni dello stalinista Gottwald, così come lo sguardo di certi vecchi uscieri. 

Per prepararmi a queste escursioni ministeriali 

- che per lo studioso della burocrazia, ripeto, sono dense di soddisfazioni, come le scalate per un 
alpinista 
- dedico mezza giornata, tramite un'interprete, a qualche esperimento telefonico. Alla "sezione case 
e appartamenti" del Comitato Nazionale di Praga insistono per passarmi la dottoressa Orlova, 
"metodologa" (sic) del dipartimento. La signora, molto gentile, sostiene che posso cercare casa in 
Cecoslovacchia, poiché è in arrivo la legge sulla ri-privatizzazione (reprìvatìzacni zakori); però il 
governo ha imposto alle autorità locali di sospendere le vendite di immobili agli stranieri. 
Se tentassi di comprare, quindi, il notaio pubblico (statni notar) si rifiuterebbe di registrare l'atto. 
Le telefonate successive nei municipi dei vari distretti di Praga rivelano che le cose non sono così 
semplici. 
Rivelano anche che, a poche settimane dalle prime libere elezioni amministrative, i funzionari sono 
pieni di buon umore. Al distretto di Praga 2 dicono "non è possibile", senza spiegare che cosa, e 
abbassano il telefono. 
A Praga 6 non lo alzano nemmeno. A Praga 5 si offrono di spedire la domanda per ottenere il 
permesso, non è ben chiaro quale. A Praga 4, infine, un'illuminazione. 
Uno straniero può comprare casa, ma solo previa autorizzazione dell'Istituto per le Questioni 
Immobiliari e Valutarie. 

All'Istituto per le Questioni Immobiliari e Valutarie, naturalmente, negano tutto. Fino al 1° gennaio 
scorso, dicono, eravamo noi l'autorità competente, ora non più. Deve andare al ministero delle 
Finanze della Repubblica Ceca a Mala Strana. Qui, in un edificio labirintico nella piazzetta 
all'estremità del ponte Carlo, faccio conoscenza con la statuaria signora Genciova, la quale, 
mostrando familiarità con la legge n. 169 del 1989 e la modifica n. 109 del 1° maggio 1990, 
sostiene che la cittadinanza non è essenziale per l'acquisto dell'immobile (quel che conta è la 
residenza), ma poi arriva a questa sibillina conclusione: la legge permette a uno straniero di 
acquistare da un cecoslovacco, ma vieta a un cecoslovacco di vendere a uno straniero. 
Davanti alla mia faccia - la faccia di un italiano che da giorni batte uffici con nomi come Sprava pro 
zalezitosti majetkove a devizove - la Genciova diventa quasi affettuosa. "Vede" spiega "le nostre 
leggi sono fatte per impedire che il Paese venga svenduto. Con cinque dei vostri salari occidentali 
potreste comprare un appartamento nella città vecchia." Le dico che lo so, e proprio per questo sono 
qui. La signora finge di non sentire, estende il suo sguardo comprensivo alle piante verdi, alle 
matite sul tavolo, alla fotografia del ministro delle Finanze Vaclav Klaus fissata con le puntine sulla 
porta. 
"Sapesse quante telefonate e lettere riceviamo. Centinaia. 
Tutti vogliono comprare casa, e non sanno che le case private in vendita sono pochissime. A Praga 
saranno al massimo il 5 per cento del totale. Le altre appartengono allo Stato, che non ha ancora 
deciso cosa farne. Probabilmente saranno offerte agli inquilini." Insisto: e per comprare una di 
quelle cinque case su cento? 
"Deve avere la residenza permanente." E per avere la residenza permanente? "Vada al ministero 
dell'Interno, in Namesti Republiky." 
Il ministero dell'Interno, in effetti, non è in piazza della Repubblica, ma in una traversa, proprio di 
fianco al vecchio hotel Pariz, uno dei molti luoghi dove il presidente Vaclav Havel venne arrestato 
nel corso della carriera. Arrivo alle quattro del pomeriggio, e salgo le scale fendendo un'ondata di 
funzionari che scendono festanti dopo una giornata di lavoro. Vengo indirizzato verso la stanza 68. 
Una cinquantenne bionda e robusta, con il sorriso sicuro di chi ha messo in riga due generazioni di 
corteggiatori, prima parla di certe leggi di cui non ricorda il numero, poi suggerisce di andare agli 
uffici di via Olsanska, quartiere di Zizkov. Laggiù, sulla residenza degli stranieri, sanno tutto. 

Stanco, dopo tre giorni di indagini e una trentina di opinioni, non vado in via Olsanka, quartiere di 
Zizkov. 
Vado invece in cerca di un telefono, e chiamo un numero che mi è stato dato in Italia da alcuni 
conoscenti. 
È quello di una "società" formata da un avvocato e un ragioniere, alloggiati in un appartamento nel 
distretto di Motol, al di là della Moldava. Gente molto ben inserita nel giro degli immobili, mi è 
stato assicurato. 
Gente che sa come muoversi. 

Risponde una voce femminile, appartenente a una signorina che chiameremo Milena. Dice di essere 
la segretaria, e spiega che i titolari sono fuori Praga. Promette di richiamare. Quando richiama, dice 
che i titolari non sono ancora tornati, ma lei è disponibile ad un incontro. 

Arriva all'appuntamento con qualche minuto d'anticipo. 
E una ragazza bruna, vistosa, non bella. Racconta di aver lavorato per le linee aeree cecoslovacche, 
e parla un inglese approssimativo. Non capisce tutto, ma capisce abbastanza da intuire che l'italiano 
di fronte a lei vuole sapere come si acquista una casa a Praga. 
Sembra sinceramente stupita. Nessuno degli italiani che avevano chiamato finora, assicura, voleva 
veramente parlare di case. 

VARSAVIA: IL SOLITO SIGNOR BANDO 

Credo di poter affermare che Maciej Bando ed io siamo ormai amici. Niente smancerie, niente 
confidenze; solo lunga consuetudine e mutuo rispetto. L'ingegner Bando - Specialista dell'Ufficio 
Promozione presso l'Agenzia Investimenti Stranieri, come recita il biglietto da visita - mi ha visto 
lottare per giornate intere nel tentativo di aprire un negozio di calzature, approfittando 
dell'economia di mercato appena introdotta in Polonia. 
Io ho ammirato la sua freddezza, e soprattutto la sua ubiquità. L'ho trovato seduto in un ufficio il 
mercoledì, in piedi in un ufficio diverso il giovedì, appoggiato alla scrivania d'un terzo ufficio il 
venerdì. Maciej Bando, specialista dell'ufficio promozione, è dappertutto. 
Non sa quasi niente, ma è dappertutto. 

Ammiro l'ingegner Bando perché riesce a mantenersi calmo davanti a ogni imprevisto, purché 
accada nell'orario d'ufficio, dalle ore 10 alle ore 14. Vestito con abito marrone e camicia nocciola, lo 
specialista Bando deve ammansire gli uomini d'affari occidentali quando costoro si accorgono che 
le regole della nuova burocrazia vengono applicate dagli uomini della vecchia burocrazia. Deve 
fornir loro l'elenco delle possibilità di investimento, ma anche spiegare perché i telefoni polacchi, 
invece di funzionare, tossiscono, sbuffano, fischiano e gemono come bambini malati; perché, 
quando piove, tacciono; perché, anche quando non piove, chiamare un numero all'estero è 
praticamente impossibile. 

Maciej Bando, naturalmente, non riesce a fare tutto questo. Però possiede un sorriso disarmante, e 
uno sguardo pieno di delicata follia polacca. Sorride quando gli racconto che durante una telefonata 
di protesta al ministero delle Telecomunicazioni è caduta la linea. 
Sorride quando gli mostro una pubblicazione governativa a lui ignota (Come fare affari in Polonia, 
luglio 1990), dove si legge: "A chiunque ne faccia domanda, il telefono verrà installato entro 4 
anni". Anche quando chiedo "Come potete pensare che un uomo d'affari straniero resista quattro 
anni senza telefono?", lo specialista Bando mi guarda sereno. Non mi occupo di telefoni, dicono gli 
occhi chiari; mi occupo di investimenti. 

Maciej Bando si sposta, come ho detto, attraverso un numero imprecisato di uffici all'interno di un 
palazzo bianco in via Chopina, dove sono in corso rumorosissimi lavori di ristrutturazione, come 
nella maggioranza degli uffici pubblici polacchi, cechi e ungheresi. 
L'edificio ospita anche l'ufficio antimonopoli, e fino a qualche mese fa era sede del ministero degli 
Esteri. 
Durante il nostro primo incontro, Bando mi allunga un biglietto da visita e poi si mette in ascolto. 
Dico di essere un avvocato venuto per conto di clienti italiani, i quali vorrebbero aprire alcuni 
negozi di calzature in Polonia. Da quando la moneta polacca è convertibile (9500 zloty ogni 
dollaro), spiego con grande serietà, qui c'è un mercato: trentotto milioni di persone vogliono dire 
settantasei milioni di piedi desiderosi di scarpe decenti. Trentotto milioni di persone che tengono in 
casa quindici miliardi di dollari, o almeno così dice il vostro opuscolo a pagina 54. Oggi un paio di 
scarpe invernali - racconto all'ingegner Bando, il quale mostra grande interesse - in Polonia costa 
350.000 zloty, equivalenti a 44mila lire. I miei clienti, a questo prezzo, possono offrire prodotti 
interessanti: magari non all'ultima moda, ma sempre prodotti italiani. Vorrebbero aprire un negozio 
qui a Varsavia, e in futuro altri negozi a Danzica, Cracovia e Katovvice. Cosa devono fare? 
Davanti a questa domanda - la domanda del solito occidentale impaziente, dello straniero che 
prende troppo sul serio le rivoluzioni - l'ingegner Bando sospira. 
Poi suggerisce un incontro con Onufry Czeslaw Szpaczynski, il cui biglietto da visita non dice 
specialist nia exspert, corretto a penna in expert. Davanti al suo ufficio quattro persone attendono di 
essere ricevute. Sono i nuovi businessmen polacchi, spiega l'interprete, veri figli del postcomunismo. 
Sono riconoscibili per via delle valigette ventiquattrore in finta pelle: le portano 
sempre, a qualsiasi ora del giorno e della notte, e nessuno sa cosa ci tengano dentro. 

Quando arriva il mio turno, vengo fatto accomodare. 
L'esperto Szpaczynski sembra in pace con il mondo, e lascia capire che nemmeno un venditore di 
scarpe italiane riuscirà a rovinargli la giornata. "A noi interessano gli investimenti produttivi," dice 
"mentre lei propone un'attività commerciale. Deve rivolgersi al ministero delle Relazioni 
Economiche Internazionali, ma l'avverto subito che per ottenere una licenza il suo investimento 
dovrà superare i 60 mila dollari. Per trovare un partner polacco, se la cosa le interessa, passi 
all'Ufficio Promozione qui a fianco." Nell'Ufficio Promozione c'è Maciej Bando. Szpaczynski non 
lo dice, ma io lo so. 

In compagnia dell'interprete, felice di contribuire allo sbarco delle scarpe italiane a Varsavia, lascio 
l'Agenzia degli Investimenti, ex-ministero degli Esteri, e arrivo al ministero delle Relazioni 
Economiche Internazionali, ex-ministero del Commercio Estero, passando davanti alla futura borsa 
valori, ex-sede del partito comunista. Al quarto piano, dipartimento legale, stanza 468, c'è una 
bacheca con cinque sedie davanti: una piccola folla, intimorita da un cartello (Non chiedeteci le 
informazioni qui esposte), copia diligentemente su quaderni e foglietti. Un inquieto funzionario 
trentenne in giacca a quadretti mi conduce in un ufficio microscopico a picco sul cortile. Poi spiega: 
"Per aprire i suoi negozi deve investire almeno un milione di dollari in due anni. La cosa, 
comunque, non è competenza di quest'ufficio. Deve rivolgersi all' Agencja Do Spraw (d/s) 
Inwestycji, l'Agenzia per gli Investimenti Stranieri, in via Chopina numero 1. Lì troverà il signor 
Bando". 
Lo so, dico. 

Il grande Bando mi aspetta sereno e impassibile, seduto nella stanza dove ieri riceveva il signor 
Szpaczynski. 
Racconto che al ministero del Commercio Estero chiedono un milione di dollari, non 
cinquantamila, e lui sembra sinceramente stupito. Un milione?, domanda. Un milione, confermo. 
Strano, dice. Bizzarro, concordo. 

Su consiglio del signor Bando, vado in cerca di informazioni nel negozio con l'insegna Benetton 
sulla via Marszalkowska, all'ombra del micidiale Palazzo della Cultura, dono dei sovietici. La vicedirettrice 
sembra contenta di incontrarmi: intende infatti lamentarsi con un italiano "perché la 
Beneton manda qui gli scarti provenienti da tutto il mondo". Quando chiedo aiuto per il mio 
negozio di calzature, sorride: "Due errori deve evitare. In primo luogo non prenda per oro colato 
tutto quello che le diranno nei ministeri: esistono ancora tanti vuoti di legge, per fortuna, e un 
commerciante riesce comunque a lavorare. E si ricordi: mai scarpe scamosciate in Polonia". 

Prometto di evitare le scarpe scamosciate ("Piove sempre" spiega la signora "e per quel tipo di pelle 
è un disastro"), ignoro i ministeri e torno all'Agenzia Investimenti di via Chopina numero 1. Il 
signor Bando, nascosto in un altro ufficio, mi attende. Gli chiedo di scegliere nel suo archivio 
computerizzato un imprenditore polacco del ramo calzature, privato o statale, e di fissarmi un 
appuntamento. Bando sorride, come se avesse finalmente ascoltato una richiesta ragionevole. 
Torni domani alle dieci, comanda. Avrà quel che chiede. 

Il giorno successivo - dopo aver visitato la Fundacja Polska (Fondazione Polacca), dove per 
assistermi nell'apertura del mio negozio chiedono sette milioni di lire più le spese - torno da Maciej 
Bando, che stranamente non sorride. Non sono riuscito a fissarle l'appuntamento con il signor 
Andrzej Konopczynski della società "Damar", sospira: qualcosa non andava nel telefono. 
Vada lo stesso a dare un'occhiata. Magari trova qualcuno. 

Obbediente, parto con interprete e taxi verso il quartiere operaio di Wola, nella periferia occidentale 
di Varsavia. La ditta "Damar" ha sede lungo una pista di motocross che i locali si ostinano a 
chiamare via 
Okretova, ed è chiusa. È aperta invece la "Kravviectwo Konfekcyjne" che produce "confezioni 
sartoriali". 
Le operaie non hanno idea di dove siano i proprietari della "Damar", ma sanno che nel cortile è 
sempre parcheggiata una vecchia Mercedes, segno che in zona abita un altro "imprenditore". 
Quando arriva, costui suggerisce di mettersi in affari con suo cugino, visto che la "Damar" è chiusa. 
Mi farà chiamare in albergo. Rimango a Varsavia ancora tre giorni: il cugino non chiamerà mai, 
forse per colpa del telefono. 

[1990] 

DAL BALTICO AL BOSFORO: 
IL TRAMONTO DEL COMUNISMO 

VISTO DA UN TRENO 
LE DELIZIE DEL RAPIDO REPIN 

L'idea è semplice: salire su un treno a Helsinki e smontare a Istanbul, scendendo lungo le ferrovie 
del socialismo reale. Un viaggio del genere vuol dire tradurre orari misteriosi, lottare con cuccette 
che si chiudono nel buio come coltelli a serramanico e, soprattutto, affrontare gli uffici statali del 
turismo, decisi a convincerti che con l'aereo si fa più presto. Tutto questo cercando di non 
arrabbiarsi mai, e arrabbiandosi quasi sempre: i treni dell'Est, infatti, non si possono prenotare 
dall'Ovest, viaggiano stracolmi e hanno vagoniristorante da segnalare all'Organizzazione Mondiale 
della Sanità, oppure non li hanno per niente. Esistono splendide consolazioni, però: conduttori 
bulgari che cantano nella notte tenendo sveglio il vagone, un party di contrabbandieri russi, turisti 
americani che strofinano per ore il vetro del finestrino prima di accorgersi che lo sporco sta di fuori. 
Si cercano i treni, insomma, e si trovano i passeggeri. E i passeggeri ne hanno, da queste parti, di 
cose da raccontare. 

Il viaggio inizia nella stazione Rautatieasema di Helsinki, una tra le poche al mondo che vale una 
visita anche senza un treno da prendere: è una sorta di tempio Art Nouveau disegnato dal celebre 
architetto Eero Saarinen, davanti al quale quattro colossi di pietra salutano con lo sguardo triste i 
viaggiatori. Un treno da prendere io l'ho, tuttavia, e sta fermo al binario numero sei, circondato dalla 
piccola folla presente ogni volta che un aereo o una nave partono per un Paese comunista: gente 
abbracciata a grandi pacchi, e sul cartone dei pacchi il disegno di registratori o aspirapolvere, da 
mostrare agli amici in patria come tesori preziosi. 

Il rapido numero 23 è diretto a Leningrado, distante 443 chilometri, oltre laghi e confini. È un treno 
russo, poggiato su larghi binari sovietici da 1524 millimetri, che i finlandesi hanno adottato per 
evitare complicazioni. 
Di fianco è pronto l'espresso per Joensuu, con la scritta Selvàa Sàatoà, sei dieresi in due parole, 
probabilmente un record anche da queste parti. Il mio treno si chiama Repin, e prende il nome dal 
pittore Ilja Efirnovic Repin (1844-1930), la cui casa è inclusa nel tour "I luoghi dove Lenin passò", 
organizzato dall'Intourist di Leningrado. I passeggeri nel vagone numero uno, che ignorano tutto 
questo, sono invece interessati all'arredamento degli scompartimenti: un tavolo che diventa un 
lavabo; un armadietto con sei attaccapanni; due letti, anche se si viaggia di giorno. Il treno parte alle 
13.12, e subito dal finestrino entra l'aria fresca dell'estate finlandese. Questo fino alle 13.15, perché 
a quell'ora passa il conduttore russo e con un sorrisetto blocca tutti i finestrini. "Aria condizionata" 
dice, come si trattasse di un lusso che non meritiamo. 

Il rapido Repin supera Kouvola, dove un capostazione-giardiniere ha disegnato con i fiori la sigla 
"Vr" (Valtionrautiet, le ferrovie finlandesi), costeggia a sud la regione dei laghi e arriva a 
Vaimkkala, il posto di confine, alle 16.15. Qui si ferma per venti minuti, e i passeggeri, pensando ai 
buffet delle stazioni russe che li aspettano, corrono a comprare provviste, facendosi largo tra gente 
che spinge carrelli e tira valigie. Due pensionati americani del Vermont si avvicinano e chiedono 
"Stiamo entrando in Russia. Lei non è emozionato?" e si allontanano soddisfatti quando assicuro 
loro che sono molto emozionato, e se mangio cioccolato Toblerone è per mascherare la tensione. 
Sul treno rimane soltanto un russo dall'aria corrucciata, forse un diplomatico in servizio in 
Finlandia, che occupa contemporaneamente gli scompartimenti numero due e cinque. Il figlio di 
costui passa in continuazione da uno all'altro, dicendo a tutti in inglese excuse me, e facendosiodiare. È un undicenne bene in carne, la fotocopia sovietica di un piccolo americano cresciuto a 
hamburger e milkshakvs: maglietta dei Boston Celtics, jeans e scarpe da ginnastica. I pensionati del 
Vermont lo guardano e sembrano felici: i bambini, dice la moglie al marito, sono proprio uguali in 
tutto il mondo. 

Il treno riparte e arriva a Luzhaika, posto di frontiera sovietico. Due poliziotti salgono e invitano i 
passeggeri ad alzarsi, per controllare che nessuno viaggi nel vano sotto i materassi, come se 
temessero l'invasione di un esercito di contorsionisti. L'Unione Sovietica che si para di fronte al 
rapido Repin sembra un Paese uscito dalla macchina del tempo: vecchie automobili, 
motocarrozzette, anziane casellanti con lo sguardo spietato, come sempre le donne socialiste quando 
viene dato loro un distintivo, un cappello o una paletta. 
Prima di Vyborg, che fino al 1940 era finlandese e si chiamava Viipuri, la ferrovia passa tra i 
laghetti in cui si sfrangia a oriente il golfo di Finlandia, in un tripudio di biancheria intima: pescatori 
in mutande, soldati in canottiera e due ragazzine impegnate su un pedalò con le gambe al vento. 
Solo dopo il passaggio del decimo vagone si accorgono che un treno intero conosce il colore delle 
loro mutandine, e si coprono gli occhi ridendo. 

A Vyborg, informa "l'orario ferroviario europeo" della Thomas Cook, il treno dovrebbe fermarsi 
venticinque minuti. Per sicurezza estraggo il frasario pubblicato dall'editore Hodder & Stoughton, 
della serie "Sii tu il tuo maestro". "Skolka vryeminy budyit stojat poyezd?" chiedo. Per quanto 
tempo il treno si ferma qui? "Venticinque minuti" risponde il conduttore in inglese, mentre appeso 
ai finestrini controlla che siano chiusi come da regolamento. Non è vero, naturalmente. 
Quando il rapido Repin, dopo dieci minuti, riparte alla volta di Leningrado, faccio parte della 
piccola folla che insegue imprecando. 

Il bambino grasso, mentre il treno procede tra i boschi, continua a passare nel corridoio e i suoi 
piccoli excuse me risuonano con micidiale regolarità. Il padre, rendendosi conto che il figlio sta 
diventando impopolare, lo trascina con sé nel vagone ristorante, dove poco dopo sono costretto a 
raggiungerlo. Il menu è ricco, ma come spesso capita da queste parti è soltanto un elenco di buone 
intenzioni, o forse la lapide commemorativa di tutte le squisite vivande che nel corso degli anni 
sono passate su questi tavoli. Stasera la scelta è tra minestra, formaggio sul pane, cetrioli. Niente 
birra, ma acqua che sa di zolfo. Niente vino, ma una cassa di bottiglie vuote di spumante sovietico 
vendute chissà quando e chissà a chi. Il cameriere sorride solo quando prepara il conto, 
probabilmente perché si vergogna a chiedere venticinque marchi finlandesi per tre rubli e 57 
kopeki. Per provare che il suo conto è esatto, tira fuori di tasca una calcolatrice musicale: ogni cifra 
una nota, dopo il segno dell'addizione due note, dopo il segno di uguale una breve melodia. Pago i 
venticinque marchi finlandesi: sono troppi per il pane e formaggio, ma certamente li vale il 
concerto. 

Mentre i pensionati del Vermont sono impegnati a trovare la stazione di Zelenogorsk su una carta 
del mondo e il bambino sovietico bombarda di excuse me anche il cameriere russo, il treno corre tra 
case di legno e betulle, supera Repino e arriva a Leningrado, stazione Finlandia, nella luce intensa 
della sera del Nord. La stazione, che dicono sia bella, è stata costruita dagli architetti Achastin, 
Baranov e Lukin tra il 1955 e il 1960. Di fronte si alza una statua di Lenin, che il 16 aprile 1917 
arrivò proprio qui, dopo dieci anni di esilio e sette giorni di viaggio dentro un altro treno, anche 
quello con i finestrini sigillati, ma probabilmente con un ristorante migliore. Erano altri tempi: 
Lenin trovò ad accoglierlo i bolscevichi di Pietrogrado, e li arringò dalla torretta di un blindato. Io 
devo accontentarmi di un taxista che parte verso l'hotel Pribaltijskaja, che sta però dalla parte 
opposta, ma è un errore da niente: più la strada è lunga più c'è tempo di tirare fuori dal cruscotto 
orologi, caviale, mazzette di rubli e una maglietta con la scritta Lenin Roc. kVladimir Ilic Uljanov 
avrebbe potuto indossarla, se fosse stato spiritoso, mentre marciava verso il Palazzo d'Inverno. 

NOTTI BIANCHE SUL LENINGRAD EKSPRESS 

Secondo l'Intourist di Leningrado una persona di buon senso non ha motivo di andare in treno fino a 
Varsavia. 
Se proprio vuole andare a Varsavia, prenda un aereo. Se insiste per prendere il treno, non è una 
persona di buon senso. Queste rigide convinzioni si riflettono sulle prenotazioni, che compaiono e 
scompaiono come i conigli di un prestigiatore: due giorni prima del viaggio, sul LeningradEkspress 
c'è posto; un giorno prima, il posto non c'è più; a quattro ore dalla partenza, il posto ricompare. 
Basta correre alla Varshavskij Voksal, la stazione Varsavia, con l'automobile numero 8513, 
gentilmente offerta dalla stessa Intourist e guidata da un autista che soffre di spleen, oppure vuole la 
mancia. 

Di guardia alla stazione sta la solita statua di Lenin che scruta l'orizzonte, opera dello scultore N. 
Tomskij, che insieme ai colleghi S. Evseiev, M. Kharlamov, 

V. Kozlov, A. Krijanovskaja e M. Antikushin ha riempito Leningrado di "monumenti ai capi del 
proletariato, fondatori del comunismo scientifico". Come spesso accade nelle stazioni russe, per 
arrivare ai treni non si entra nell'edificio, ma lo si aggira, tra la solita folla carica di pacchi. Molti 
sono i polacchi venuti ad acquistare elettrodomestici a Leningrado per rivenderli in patria. Un 
uomo, una donna e un bambino passano trasportando un frigorifero di dimensioni impressionanti. 
Lo sistemeranno nello scompartimento di fianco al mio, e viaggeranno con lui per ventiquattro ore, 
come una famiglia in compagnia del caro estinto. 
Il Leningradi Ekspress parte in orario, alle 16.10, e taglia silenzioso la periferia della città, 
impegnata a festeggiare i pochi giorni d'estate. Lo aspettano 1156 chilometri: diretto a sud-ovest, 
correrà nel Woblast di Pskov per tutto il pomeriggio; entrerà in Lettonia intorno a mezzanotte; tre 
ore più tardi sarà in Lituania, la terra che cinquant'anni fa russi e tedeschi si regalarono a vicenda; 
all'alba giungerà in Bielorussia, e nella pianura polacca intorno a mezzogiorno. L'arrivo a Varsavia è 
previsto per metà pomeriggio. 

Il viaggio si annuncia lungo, quindi, e questa è una buona notizia. Da queste parti infatti il problema 
dei treni è salirci, e una volta sopra non occorre più preoccuparsi fino al prossimo treno e alla 
prossima battaglia. 
Anche lo scompartimento si presenta accogliente, e non più piccolo di una camera d'albergo 
sovietica: le pareti sono ricoperte di plastica che sembra legno, il tavolo è fatto di legno che sembra 
plastica. I letti sono comodi e i vicini silenziosi. Il finestrino non rimane abbassato, e richiede solo 
un piccolo lavoretto di ingegneria: basta appendere una borsa alla maniglia e l'aria russa ha libero 
accesso. Aveva ragione Robert Louis Stevenson quando descrisse così le attrattive della ferrovia: "Il 
treno disturba così poco gli scenari attraverso i quali ci porta, che il cuore si riempie di quiete; e 
mentre il corpo viene trascinato in avanti nella catena volante delle carrozze, i pensieri si 
accendono, secondo l'umore, passando attraverso stazioni deserte...".
È bello correre in una camera da letto semovente, intendeva dire l'autore dell'Isola del tesoro, con 
un documentario che scorre oltre il finestrino. 

Qualche inconveniente, a dire il vero, capita, ma è poca cosa. Un controllore parla in russo per dieci 
minuti, e quando gli dico "Non sono russo" risponde con un ghigno: "Neanch'io: sono estone". Il 
vagone ristorante è presidiato da coppiette polacche che trangugiano silenziosamente pollo e 
limonata, uniche voci sul menu. 
C'è infine Vladimir il konduktor, cui è affidata la carrozza: sostiene che il modulo della 
dichiarazione doganale esiste solo in russo e in polacco, e bisogna arrangiarsi. 

Il Leningrad Ekspress corre attraverso terra nera di torba, campi di lino e acquitrini. Al tramonto si 
ferma a sorpresa in alcune stazioni microscopiche, dove nessuno scende e nessuno sale. Queste 
soste risultano però gradite alla popolazione locale: famiglie intere, con figlioli e merenda, sono 
venute a vedere il treno, e sedute sugli argini erbosi intrattengono i passeggeri. A 
Stragi Krasnye marito e moglie gridano che è beautiful vedere una testa italianski sbucare da un 
finestrino in una sera d'agosto. A Novoselje il pubblico è formato da giovani coppie che spingono 
carrozzelle: lui con le scarpe da ginnastica e i pantaloni di tela, lei con la maglietta troppo stretta e i 
capelli raccolti. 

Dopo Pskov, che ha una stazione verde acquamarina come le chiese di Leningrado, compaiono le 
gru, in bilico su una zampa sopra i pali della luce. Dopo Ostrov, dove la stazione è rosa confetto, 
compare Vladimir il conduttore, che sembra alticcio e porta tre coperte, tre piumini, tre lenzuola, tre 
cuscini, tre federe e sei asciugamani, quasi volesse supplire con quell'abbondanza alla scarsità delle 
vivande sul menu. A Rezekne arriviamo dopo mezzanotte: siamo in Lettonia e Vladimir riappare 
definitivamente ubriaco, gridando: "Iditje za mnój! (Mi segua!). Ho scoperto dove è il party". E 
vero, incredibilmente. 

Il party, come lo chiama lui, è tre vagoni distante, in uno scompartimento dove viaggiano quattro 
russi insieme a una quantità imprecisata di lattine di caviale, orologi, dischi di Paul McCartney in 
edizione sovietica, cioccolato, salame e dentifricio Pepsodent. Tre uomini e una donna: uno dice di 
chiamarsi Valentin, un altro Nikolaj, la ragazza Violeta, il quarto non dice niente ma beve cognac 
georgiano come fosse aranciata. 
Raccontano di essere clienti assidui del Leningrad Ekspress: non per diletto, ma per affari. A 
Varsavia, spiega Valentin, la gente non ha niente e perciò compra tutto: peccato paghi in zloty, una 
moneta che fa schifo. 
Gli chiedo se non è stanco di vivere su un treno. 
Risponde: "È meglio che vivere su una nave, come ho fatto fino all'anno scorso. Ma lo sai che ero 
comandante in seconda su un mercantile e guadagnavo cinquanta volte meno del mozzo di una nave 
americana, semplicemente perché lui veniva pagato in dollari?". 

Nikolaj offre altro cognac e racconta la vita dura del contrabbandiere. I polacchi non amano noi 
russi, dice, ma chi se ne importa. Il caviale, se lo vuoi, è cinque dollari e i dischi sovietici di Paul 
McCartney dieci dollari: in America i collezionisti li pagano duecento. 
Se mi inviti in Italia, mi fai un piacere; se mi inviti a nome di Greenpeace, è ancora meglio. 
Gorbaciov mi piace, ma non capisce noi contrabbandieri. 

Valentin lo ascolta, taglia salame e canticchia. Il conduttore Vladimir ripete per la quinta volta che 
lui ha soltanto dichiarazioni doganali in russo e in polacco, e sono affari miei se non conosco il 
russo e il polacco. 
La bionda Violeta, con gli occhiali e il trucco di una liceale del dopoguerra, tace, fuma sigarette 
Moskva e guarda il suo riflesso nei vetri, finché sono le cinque del mattino, compaiono i neon della 
città di Vilnius e i lituani, nel buio, cominciano il loro tranquillo assalto al Lenìngrad Ekspress. I 
volti delle ragazze ricordano quelli di due studentesse che il cameriere del caffè "Literaturnoe" di 
Leningrado, non avendo altro posto, aveva accompagnato al mio tavolo. Siete russe? avevo chiesto. 
"Nemmeno per sogno" aveva risposto la più giovane alzando gli occhi chiari dal menu. "Siamo 
lituane." 
A Grodno - palleggiata nei secoli tra tartari, lituani, polacchi e russi - questi ultimi controllano i 
passaporti, mentre a Kuznica Bialystoka i vagoni vengono sollevati per mettere ruote più piccole, 
adatte allo scartamento europeo. Mentre il treno corre nella pianura, i polacchi cominciano a 
spingere i loro frigoriferi verso le uscite, e imprecano perché i corridoi sono troppo stretti. Il 
conduttore Vladimir lotta con il mal di testa, in uniforme e ciabatte. Violeta continua, con 
affascinato disinteresse, a guardare il mondo oltre gli occhiali e il finestrino. Nikolaj racconta di un 
amico polacco che passa la vita in treno, da Varsavia a Pechino. 
In ogni stazione della Transiberiana vende qualcosa. 
Con il ricavato compra una scimmia in Cina, la riporta in Polonia e la cede per molti dollari ai 
laboratori delle università. Se mi interessa una scimmia, basta farglielo sapere. 

ORE 5.55: EKSPRESOWY BEROLINA 

Le stazioni dell'Europa orientale andrebbero visitate all'alba, quando la gente cammina indaffarata e 
non ha ancora assunto l'espressione sconfitta che segue le prime umiliazioni della giornata. Anche 
Warszavva Centralna, a quell'ora, è quasi bella: un mastodonte rassicurante, monumento alle 
Polskie Koleje PanstwoWe, le ferrovie polacche, dove solo i polacchi, apparentemente, si ritrovano. 
Per tutti gli altri è un dedalo, e le indicazioni non sono indicazioni, ma giochi di prestigio con le 
consonanti. Così la descrive una guida di viaggio americana: "Warszavva Centrahla è costituita da 
quattro livelli. Al primo, ci sono gli arrivi (przyìazd) e le partenze (pbjazd). Al secondo i 
collegamenti con autobus e taxi. Al terzo livello potete acquistare i biglietti per le partenze della 
giornata. Gli sportelli da 1 a 11 servono per le prenotazioni per specifiche destinazioni; gli sportelli 
da 12 a 16 per le prenotazioni per qualsiasi destinazione. Se vi mettete in coda davanti agli sportelli 
da 1 a 11, controllate la destinazione sopra lo sportello. Se non è elencata, avete sbagliato coda. 
Scrivete su un biglietto orario del vostro treno, destinazione e classe, e mostratelo all'impiegato. Al 
quarto livello potete comprare biglietti per viaggi entro due mesi. Un consiglio: non andate alla 
stazione di Varsavia a comprare i biglietti, ma agli uffici del turismo" (Frommer's, Eastern Europe). 

Con i biglietti in mano, tuttavia, non è impossibile trovare il proprio treno. L:'Ekspresowy Berolina, 
l'espresso per Berlino Est, parte ogni giorno alle 5.55 e tutti sono in grado di indicare il giusto peron 
(binario). Arriva dalla stazione Warszavva Wschodnia, che sta dall'altra parte della Vistola, e si 
ferma esattamente tredici minuti. Quando il treno riparte, il mio scompartimento offre un buon 
campionario polacco: un giovane ingegnere che legge alternativamente le poesie di Ceslaw Milosz 
e Trybuna Ludu, il quotidiano del partito comunista; una signora bionda che non legge, e sorride a 
tempo pieno; un insegnante con baffi e capelli pettinati e gonfi, quei baffi e quei capelli che capita 
di vedere soltanto nelle fotografie sulle vetrine dei parrucchieri; infine un ragazzone ventenne che 
sbadiglia, singhiozza, digerisce, si toglie le scarpe da ginnastica e ne controlla il contenuto. Quando 
scende a Kutno, dopo due ore di viaggio, i sopravvissuti si scambiano occhiate di sollievo. 

Fino a Poznan, che sta a metà strada tra Varsavia e Berlino, nello scompartimento c'è posto soltanto 
per un vortice di convenevoli in molte lingue: i polacchi, tra di loro, in polacco; l'insegnante, con lo 
straniero, in francese; l'ingegnere in inglese; una coppia di contadini, saliti a Kutno e diretti a 
Swiebodzin, spiegano a tutti in tedesco che è stato il controllore a mandarli in prima classe con un 
biglietto di seconda, perché il loro vagone - numero 36 - non si trovava. Per tutto il viaggio 
rimarranno con gli occhi sulla porta e i biglietti in mano, in attesa dell'annuncio del ritrovamento del 
vagone numero 36 e della fine del loro viaggio in prima classe. 

Queste sono giornate importanti per la Polonia, che pure alle giornate importanti è abituata. 
Solidarnosc chiede di formare il governo, il generale Jaruzelski è appena diventato presidente, il 
primo ministro Rakowski segretario del partito. Il mercato dei prodotti agricoli è stato liberalizzato, 
i prezzi al consumo in qualche caso si sono quintuplicati, e si temono disordini. Cè n'è abbastanza 
perché il pubblico dell'Ekspresowy Berolina sia ansioso di esprimere un'opinione, una cosa che i 
polacchi fanno sempre volentieri. Insieme ai russi e agli israeliani, infatti, sono il popolo 
politicamente più loquace del mondo. Per anni la prudenza ha suggerito loro di contenersi, ma ora si 
sentono quasi liberi, e danno l'impressione di volersi rifare. 

Dopo Poznan, l'ingegnere si guarda intorno, e comincia a parlare in inglese. Cosa pensa della 
Polonia? chiede. Glielo dico. Sorride, poco convinto, e poi spiega perché il suo Paese è allo sfascio. 
"Io sono laureato, ho trentasette anni, una moglie e due figli. In Polonia sono un dipendente 
pubblico, e guadagno sessantamila zloty al mese. Poiché un dollaro vale seimila zloty, guadagno 
dieci dollari al mese, giusto? Se venissi a fare il bracciante in Italia - ricordi, io sono ingegnere prenderei 
almeno cinquecento dollari al mese. 
Guadagnerei insomma cinquanta volte tanto, giusto? 

Ecco perché i giovani vogliono scappare, caro amico. 
Perché siamo i mendicanti d'Europa, e le ultime nomine mi fanno ridere: il segretario del partito che 
diventa presidente, il primo ministro che diventa segretario, il ministro dell'Interno che vuole 
diventare primo ministro. Sono sempre gli stessi, e non si vergognano. 
Giusto? No, che non è giusto!" A quel punto si quieta, come se si fosse sfogato. I contadini di 
Swiebodzin lo guardano felici. Poiché l'ingegnere parlava in inglese, non hanno capito niente, ma 
sono in prima classe. Nessuno ha ancora trovato il vagone numero 36. 
L'Ekspresowy Berolina si avvicina al fiume Oder correndo nella pianura, attraverso la regione che 
chiamano Wielkopolska, "grande Polonia", una terra che ha avuto l'avventura di trovarsi nell'angolo 
sbagliato d'Europa, e l'ha pagata cara: le invasioni e le battaglie, su questi campi, non si contano. 
Nel corridoio, a guardare la campagna piatta oltre il finestrino, è arrivata una ragazza, bionda in tuta 
da ginnastica. Ha occhi e forme che su un treno italiano le garantirebbero di restar sola, se va bene,
trenta secondi. È una polacca di ventun anni, nata a Poznan, e si chiama Agnieszka. Lavora in un 
ristorante italiano a Berlino Ovest, e detesta i connazionali. 
"Sono troppo poveri" dice. "Mi vergogno." Detesta questo treno polacco, i controllori polacchi e i 
doganieri polacchi. Detesta i tedeschi dell'Ovest, "perché disprezzano noi polacchi e nel ristorante 
bevono soltanto frizzantino". 
Detesta i controllori tedeschi dell'Est, che sono alla ricerca degli Ausreisevvillige, "quelli che 
vogliono andarsene" all'Ovest senza permesso. Agnieszka domanda se ci sono polacchi in Italia. 
Rispondo che ce ne sono. "E cosa fanno? Cose orribili, immagino. Non me lo dire. Detesto i 
polacchi in Italia." 
Il treno arriva a Francoforte sull'Oder, la prima città della Repubblica Democratica Tedesca, e passa 
tra striscioni rossi che esclamano Benvenuti Giovani Pionieri! 
Il controllore spiega che per andare a Berlino Ovest occorre spostarsi dalla quarta carrozza, dove ci 
troviamo, alla prima carrozza, perché il resto del treno si ferma alla Hauptbahnhof di Berlino Est. 
Mentre trasciniamo il bagaglio per i corridoi affollati, doganieri e poliziotti decidono di riprendere i 
controlli. Prima passano a timbrare i passaporti; poi ritirano la dichiarazione della valuta; infine 
ispezionano il bagaglio. Ogni volta occorre aprire borse e valigie, tra i lazzi dei tedeschi schiacciati 
nei corridoi. L'ultimo controllore è un ometto con grandi baffi tristi, e chiede qualcosa in polacco ad 
Agnieszka. Lei si gira di scatto, e sibila una sola parola. Lui spalanca gli occhi, arrossisce e fugge. 
"Voleva sapere cosa avevo nella borsa" spiega Agnieszka con un gran sorriso. "Mutandine, gli ho 
risposto." Mentre parliamo, il treno entra nella periferia orientale di Berlino. Non c'è tempo di 
arrivare alla prima carrozza passando per i corridoi, e i passeggeri diretti all'Ovest aspettano la 
fermata alla stazione, per spostarsi lungo il marciapiede. Scopriranno - scopriremo - che è vietato 
risalire. Dovremo prendere la metropolitana e la S-Bahn fino alla stazione di Friedrichsstrasse, e 
metterci in fila per attraversare il confine a piedi, trascinando i bagagli. I controlli sono molto lenti: 
più di due ore, la metà sotto la pioggia. Agnieszka prima ride, poi impreca, infine tace. Ha un 
passaporto polacco e il Muro di Berlino da passare. Non si può nascere a Poznan e, di fronte agli 
occhi di un poliziotto, a un timbro e a un confine, non sentirsi piccola, e non aver paura. 

DIGIUNO SULL'ISTANBUL EXPRESS 

Quando l'Orient Express, il 4 ottobre 1883, partì da Parigi per il viaggio inaugurale, prese a bordo 
alcuni giornalisti, a dimostrazione che la categoria aveva fiuto fin da allora per tutto quanto è 
lussuoso e gratis. Costoro descrissero, con abbondanza di particolari, le delizie del treno che 
collegava due mondi, l'Europa e l'Asia. 
I bagni erano ricoperti di marmo italiano, la carrozza-salotto arredata come un club londinese, ibicchieri erano di cristallo baccarat, gli antipasti a base di ostriche e caviale. È cambiato qualche 
piccolo dettaglio, possiamo dire centosei anni dopo, sebbene l'itinerario sia più o meno lo stesso: 
sull'Istanbul Express manca la prima classe, manca il vagone ristorante, e il marmo nei bagni è 
sostituito da una spiegazione (cinquantaquattro punti) in lingua bulgara circa il funzionamento della 
toilette. Ci sono turchi a centinaia, in compenso, che lanciano sacchetti di immondizia dal 
finestrino, ma forse perché non riescono a colpire nessuno, ci provano per tutto il viaggio. 

Prima di scendere lungo i binari dell'Orient Express, sono salito all'alba su un treno di nome 
Mitropa, numero D 303, che parte da Berlino e punta a sud attraverso la Repubblica Democratica 
Tedesca, corre lungo le grandi fabbriche dedicate a Walter Ulbricht, supera città dai nomi duri come 
sassi (LutherstadtWittenberg), lascia la grande pianura nordeuropea all'altezza di Lipsia, sale tra le 
montagne ed entra nella Repubblica Federale. Da Monaco, verso sera, parte l'Istanbul Express, 
treno jugoslavo e bulgaro, e basta aggirarsi tra le carrozze per capire che qualcosa è mutato: il 
conduttore serbo cucina maiale e cipolle nel suo alloggiamento e non vuole essere disturbato, gli 
emigrati turchi sono impegnati negli addii, e allampanate coppie scandinave si dividono pane e 
cioccolato, guardando con più affetto il cioccolato del compagno di viaggio. 
Non sembra il treno di Graham Greene e Agata Christie, né quello dal quale Lady Diana, eroina di 
Maurice Dekobra (La madonna dei vagoni letto, 1925), annunciava: "Ho un biglietto per 
Costantinopoli. Ma posso fermarmi a Vienna o a Budapest. Tutto dipende assolutamente dal caso e 
dal colore degli occhi del mio vicino di scompartimento". 

Questo espresso per l'Oriente arriva al confine jugoslavo intorno a mezzanotte, e i doganieri sloveni 
spalancano le porte degli scompartimenti con la grazia di Tex Willer all'ingresso di un saloon. Li 
segue il conduttore serbo, che alitando cipolla annuncia: "Croati, sloveni e serbi vanno tutti 
d'accordo", e dopo dieci minuti rimette dentro la testa e dice: "Non è vero". Per ultimo arriva un 
poliziotto, ed esordisce: "Voi stranieri siete matti a viaggiare sui nostri treni, con i binari che sono 
tutto un sobbalzo, e il pericolo che vi rubino i passaporti". Ringrazio dell'incoraggiamento e provo a 
dormire, cercando di decidere se è papirni librusi che in serbocroato significa "salviettine di carta" 
mentre pusenije zabranijeno vuol dire "vietato fumare", o viceversa. 

Dopo una notte agitata, durante la quale sloveni, croati e serbi si danno il cambio ad urlare sotto i 
finestrini nelle stazioni, l'Istanbul Express arriva a Belgrado, dove scompaiono alcuni vagoni. 
Vengo trasferito in una seconda classe bulgara, carrozza 274, che è meglio di quanto lasciasse 
credere l'umorista americano Robert Benchley negli anni Trenta ("Viaggiare con i figli piccoli è 
come viaggiare in terza classe in Bulgaria"). 
I vagoni sono ragionevolmente puliti, e il conduttore - che ha l'aria contenta di un salumiere offre 
"Balgarsko Pivo", la birra dei Balcani, e passa accanto alle ragazze scandinave durante le gallerie, 
sperando in un sobbalzo del treno. 

Nis, nella Serbia meridionale, fino al 1889 costituiva l'ultimo avamposto per chi viaggiava sulle 
carrozze dell'Orient Express. Qui i passeggeri venivano caricati su diligenze e portati fino alla città 
bulgara di Tatar Pazardzhik (piccolo mercato dei tatari), 280 chilometri distante, un viaggio che la 
"Compagnie Internationale des Wagons-Lits" si sforzava di presentare come un'affascinante 
avventura, ma in effetti si svolgeva sotto gli occhi cupidi di razziatori turchi, serbi, bulgari e 
macedoni. Cent'anni dopo, i pronipoti di costoro salutano il treno mentre pescano nel fiume 
Nishava, lo circondano nella stazione di Palanka, lo spiano a Pirot, la romana Turres, famosa per i 
suoi tappeti e per un albergo, Le Roi de Serbia, dove alla fine del secolo scorso si pagava un franco 
belga per dormire. 
Qualsiasi camera assegnassero, era sempre la "camera del re", a ricordo di un monarca di passaggio, 
mai identificato con precisione. 

Superata Tsaribord - oggi Dimitrovgrad, in onore del Lenin bulgaro - il treno entra in Bulgaria e 
sembra prendere le abitudini indolenti dei Balcani: si ferma senza ragione di fianco ad alberi da 
frutta, case costruite a metà, treni locali (putnichkì) che sembrano messi lì per riempire il paesaggio, 
e invece improvvisamente partono, con il loro carico di donne e bambini dagli occhi spalancati, 
diretti verso qualche minuscola destinazione con il nome in cirillico. Da queste parti, mezzo secolo 
fa, re Boris di Bulgaria fermava l'Orìent Express e, sostenendo che le ferrovie erano sua proprietà 

personale, prendeva i comandi e sfogava la sua passione per i treni. Ossessionato dai ritardi, 
spingeva sempre al massimo, mettendo in pericolo le caldaie e le coronarie di guidatori e fuochisti, 
che quando lo vedevano arrivare lungo i binari con la sua divisa bianca impallidivano. La 
"Compagnie Internationale des Wagons-Lits", che temeva di inimicarselo, non riuscì mai a 
fermarlo. 

Arriviamo a Sofia mentre il sole basso si infila sotto le tettoie, e soldati armati impediscono di 
avvicinarsi al treno, per paura di incidenti dopo l'esodo dei bulgari musulmani. 
I Gastarbeiter turchi di Norimberga e Berlino lanciano occhiate ansiose dal finestrino, e si 
astengono per un'ora dal gettare spazzatura sui binari. Mentre il treno riparte verso Plovdiv e si tuffa 
nella seconda notte, tra i passeggeri comincia a diffondersi la sensazione di essere ormai residenti digiuni 
- dell'Istanbul Express: passeggiano, conversano, stendono le lenzuola sulle brandine e 
guardano il sole scomparire oltre il passo di Vakarel, dove transitarono i crociati di Federico 
Barbarossa, pieni di sante e cattive intenzioni. A Kostenec la ferrovia attraversa il fiume Marica, e 
poi scende nella pianura. Lascia indietro le luci di Pazardzhik, che nel 1870 aveva ancora venti 
moschee ed era il terzo mercato per importanza dell'impero turco; si ferma per dieci minuti a 
Plovdiv, la Filippopoli di Filippo il Macedone; continua a correre verso il confine, superando strade 
deserte, periferie, campi di tabacco e una discoteca illuminata, che brilla per un attimo nel buio e 
poi scompare di nuovo nella notte della Tracia orientale. 

A Svilengrad poliziotti bulgari svegliano tutti poco prima delle due di notte, picchiando le torce 
come mazze sulle porte degli scompartimenti. Alle quattro tocca ai turchi, che a Kapikule 
costringono i passeggeri a scendere e mettersi in fila davanti a un ufficio della stazione. 
Il treno riparte soltanto alle sei e trenta del mattino, lasciandosi alle spalle le montagne di masserizie 
dei profughi bulgari; passa Edime, l'antica Adrianopoli, e corre tra campi di girasole e polvere. 
Supera Cerkezkòv, dove nel 1891 un gruppo di ribelli agli ordini di tale Anasthatos fece deragliare 
l'Orient Express e prese venti prigionieri. Soltanto verso mezzogiorno arriva in vista del mar di 
Marinara. Nella stazione Sirkeci di Istanbul, che da Helsinki è separata da 5012 chilometri di 
socialismo reale, il treno entra con due ore di ritardo. 
Prima di scendere, c'è tempo per un consiglio: se qualcuno tra i lettori volesse seguire il mio 
itinerario, ricordi quello che un viaggiatore d'inizio secolo, Harry De Windt, scrisse tornando da una 
lunga spedizione: "N'allez pus là! C'est la morale de ce lime". 

[1989] 

IN JAKUZIA, A CACCIA DI SCACCIAPENSIERI 

Chi sostiene che la sovietica Aeroflot sia una compagnia aerea antidiluviana, non ha capito niente. 
La verità è un'altra: volare Aeroflot vuol dire cominciare l'avventura al momento del check-in, e non 
all'arrivo, come invece accade con le Swissair e le Lufthansa di questo mondo. Volare Aeroflot vuol 
dire studiare l'Urss dell'aria, non meno interessante dell'Urss a terra. La compagnia sovietica 
dovrebbe far pagare un supplemento per questo, e non vergognarsi delle hostess sovrappeso, delle 
moquettes strappate e dei bagni, dove sembra sempre che una banda di kirghisi abbia appena finito 
un festino. 

Prendiamo questo volo. Jakutsk è la capitale dell'immensa Jakuzia, terra di diamanti nella Siberia 
nordorientale, sette ore di volo e sei fusi orari da Mosca. 
Per il viaggiatore abituato alla banalità degli aeroporti di Zurigo e Francoforte, l'aeroporto 
moscovita di Domodedovo - che serve l'Estremo Oriente e l'Asia centrale - vale già un viaggio. 
Buriati, turkmeni, uzbechi e kazachi sono dappertutto, e trascinano figli e mercanzie. 
I banchi del check-in sono miraggi lontani; gli orari di partenza, solo un'opinione. Sembra 
impossibile che alle 19.45 un vecchio Tupolev lasci questa fantastica confusione per puntare verso 
le distese della Siberia. 
Il miracolo, tuttavia, è destinato ad accadere. 

Siamo arrivati ai piedi della scaletta trascinando le valigie sulla pista, e questo ha messo tutti di 
buon umore per due ragioni: innanzitutto perché non sono state consegnate al check-in, dove di una 
nuova Samsonite sarebbero rimaste probabilmente le rotelle. In secondo luogo perché è estate, e 
l'operazione costa solo un po' di sudore. Alcune fotografie mostrano i passeggeri che compiono la 
stessa operazione in gennaio, e il loro aspetto è francamente raccapricciante. 

Appena arrivati sull'aereo è subito chiaro che l'Aeroflot ha uno stile che le compagnie occidentali 
non si sognano neppure. Innanzitutto, nella cabina passeggeri viene soffiato ossigeno, che forma 
una nebbia densa, attraverso la quale ci muoviamo come anime in attesa di imbarcarsi sul traghetto 
di Caronte. Alcuni hanno un posto assegnato, altri no. I due gruppi si scontrano vorticosamente, 
gridando pozhalujsta e izvinite. Le hostess, robuste e di una certa età, osservano senza sorridere, 
con l'aria di essere state disturbate. Se proprio dovevano andare in Siberia, è chiaro, preferivano 
andarci da sole. 

Mentre l'aereo si muove sulla pista, la situazione sembra normalizzarsi. I passeggeri, raggomitolati 
sulle poltrone in classe unica, guardano con invidia le tre prime file di posti rimaste libere. 
Qualcuno chiede spiegazioni, e gli viene risposto che devono restare vuote per questioni di 
zentrovka (equilibrio dell'aereo), e non per eventuali nomenklaturisti dell'ultimo momento. I 
componenti di un complesso rock moscovita diretti a Jakutsk non ci credono: partono 
all'arrembaggio e occupano le poltrone. La hostess-capo non si scompone. 
Se non ve ne andate entro trenta secondi, dichiara con voce calma, vi sbatto giù dall'aereo. Essendo 
già avvenuto il decollo, i musicisti rock pensano bene di retrocedere. 

Dopo qualche ora, mentre sorvoliamo il fiume Ob, arrivano i primi odori di cibo. È un falso 
allarme: il cibo esiste, ma è per i piloti. Altri odori seguono appena prima del gigantesco fiume 
Enissei: questa volta sono le hostess, scomparse da tempo, che mangiano e ridono nascoste dietro a 
una tenda. Solo quando i passeggeri cominciano ad appisolarsi, rassegnati al digiuno, arriva il pasto: 
una coscia di pollo pallido ("Polli dell'allevamento Aeroflot" mormora qualcuno), con acqua e 
limone. Chiedere una birra è possibile; ottenerla, assolutamente no. 

Nelle ore successive, mentre l'aereo attraversa la "notte bianca" sovietica, le hostess pensano bene 
di non disturbare i passeggeri, e rimangono nei loro misteriosi rifugi. Alla mia richiesta di conoscere 
la rotta, il pilota, cortese, fa arrivare una cartina scolastica tenuta insieme con il nastro adesivo, dove 
il viaggio è indicato con un pennarello. Alcuni avventurosi passano il tempo esaminando le fessure 
tra la moquette e la carlinga, dove nel corso degli anni si sono accumulate interessanti presenze 
botaniche. 

L'arrivo è una festa. Non soltanto perché si annuncia prossimo, ma perché il mattino siberiano è 
luminoso e splendido, e l'aereo volteggia sul fiume Lena color piombo, la taiga verde smeraldo e le 
case bianche. 
La hostess-capo, soddisfatta del comportamento dei passeggeri, si lascia andare a un sorriso. Non ve 
lo siete meritato, dicono i suoi occhi metallici, ma vi abbiamo portato fin qui. 

Dopo aver attraversato sei fusi orari, quattro grandi fiumi e seimila chilometri di Siberia, il vecchio 
Tupolev atterra a Jakutsk. Sulla pista dell'aeroporto, nel sole violento del primo mattino, compare 
una splendida fanciulla orientale vestita di bianco, che sussurra: "Sono Miss Jakuzia 1991. Signor 
Severgnini, benvenuto al Congresso Mondiale degli Scacciapensieri". 

Per un attimo, penso che la signorina sia uno scherzo dei fusi orari, un prodotto della fantasia, 
un'apparizione uscita da un sogno siberiano. L'apparizione però continua a sussurrare, ferma sotto 
l'ala dell'aeroplano. 
Presto devo ammettere che si tratta di una ragazza in carne ed ossa. Miss Jakuzia 1991 si chiama 
Nastasja Ivanovna. Il suo lavoro, apparentemente, è passeggiare all'alba sulle piste degli aeroporti 
per dare il benvenuto al Congresso Mondiale degli Scacciapensieri. 
Del quale - forse l'avete intuito - il sottoscritto non sa assolutamente nulla. 

Ai giornalisti capita con una certa frequenza di occuparsi di questioni che non capiscono del tutto, 
ma arrivare in Siberia del Nord per partecipare a un congresso di cui si ignora l'esistenza non è cosa 
di tutti i giorni. Cerco di spiegarlo all'apparizione vestita di bianco, ma lei sorride benevola: devono 
averle detto che gli occidentali sono personaggi bizzarri, che ogni tanto dimenticano le ragioni per 
cui attraversano il mondo. Dalla borsetta estrae un lasciapassare (propusk) e gorgheggiando me lo 
appende al collo. Sopra è stampato il mio nome, insieme all'immagine stilizzata di un piccolo, 
minaccioso scacciapensieri. 

Troppo stanco per protestare, mi lascio accompagnare sulla MikhailSvetlov, la nave-albergo 
ormeggiata sul fiume Lena. Sulla nave non ci sono soltanto immagini di scacciapensieri e 
programmi del Congresso Mondiale degli Scacciapensieri, ma anche suonatori che si allenano per la 
grande inaugurazione prevista per la sera. Molti sono jakuti, altri vengono dalla Turkmenia, dalla 
Kirghisia e dalla Buriazia; altri ancora dalla Francia e dagli Stati Uniti. Spiegano che il piccolo 
scacciapensieri - un pezzetto di ferro ricurvo al quale è saldata una lamella che vibra - è uno tra gli 
strumenti musicali più antichi e più diffusi al mondo; in Sicilia lo chiamano marranzano, in America 
jew 's harp, in Francia guimbarde, in Germania Maultrommel o Brummeisen, in Spagna birimbao, 
in Danimarca munharp. Per i russi è il vargan, per gli jakuti il khomus. 

Il presidente del congresso è americano, e pubblica negli Stati Uniti una rivista specializzata 
chiamata Vierundzwanzigfeljahrsschrìjt der Internazionalgn ManltrommelvìrtuQsewgenoffenschaJì, 
che gli abbonati hanno il buon senso di chiamare V'I.M. Appena capisce di trovarsi di fronte un 
italiano comincia a declamare:"... il marranzano tristemente vibra / nella gola del carraio che risale / 
il colle nitido di luna, lento / tra il murmure d'ulivi saraceni", che assicura essere una poesia di 
Salvatore Quasimodo. Serve a poco spiegargli che sono arrivato fin qui per vedere la favolosa 
Jakuzia, terra di foreste e di diamanti, e degli scacciapensieri non m'importa niente. Serve a poco 
anche perché, appeso al collo, porto l'accredito per il Congresso Mondiale. 
Il presidente lo guarda, alza gli occhi e sorride. 

Dopo essere sfuggito per tutto il giorno a esperti di varia provenienza, ansiosi di spiegare alla 
stampa le loro teorie e innovazioni (qualcuno sa suonare senza mani, altri sono abilissimi nel 
riprodurre il suono del vento), cado nell'imboscata della sera. Vengo spinto su un autobus (decorato 
col simbolo dello scacciapensieri), e portato nel Teatro Municipale di Jakutsk (la cui facciata è 
coperta da un gigantesco scacciapensieri). 
E l'apertura ufficiale. Alla stampa internazionale - sette persone - viene riservata la prima fila, e un 
applauso. Il mio vicino è un ingegnere di Leningrado, grande appassionato e collezionista di 
scacciapensieri. 
E contento di conoscere qualcuno che per amore del vargan si è sobbarcato sette ore di volo, dice. 
"Quando un maestro appoggia la sua piccola lira alle labbra" sospira "gente come noi ode il suono 
della foresta, la canzone del cervo, il grido dell'aquila, il volo della freccia e la voce del cuculo." 
Quando confesso che il suono del vargan mi sembra sempre uguale (twang twang), l'ingegnere ride 
di gusto. Voi italiani, dice con le lacrime agli occhi, siete proprio spiritosi. 

I giorni successivi vedono una lunga battaglia. Da una parte un manipolo di giornalisti, venuto in 
Siberia per parlare di nazionalismo, di petrolio e di diamanti. 
Dall'altra i funzionari del Congresso Mondiale, che non vogliono mollare la preda. Tre colleghi 

vengono rapiti e portati nella lontana regione di Viljuj, e al ritorno raccontano avventure terrificanti: 
una media di sette concerti al giorno, con spostamenti in elicottero verso sovkhoz sperduti, dove 
piccoli suonatori jakuti si adombravano se i reporter stranieri non prendevano appunti, o mancavano 
di apprezzare il virtuoso Ivan Alekseev, impegnato a far uscire dal suo strumento la voce del cuculo. 
Altri quattro giornalisti - compreso chi scrive - vengono caricati su una corriera dall'aspetto 
messicano, e dopo cinque ore di strade sterrate vengono depositati nel villaggio di Borogonzi, dove 
i concerti si susseguono. L'ultimo è alle due di notte, sotto un'alba pallida. Mentre i musicanti 
suonano e rabbrividiscono, William Millinship àeWObsewer di Londra legge un vecchio numero 
della rivista V'I.M. Qualcuno, disperato, beve. Qualcuno dorme. Rafael Poch-De-Feliu, della 
Vanguardia di Barcellona, è perseguitato da una suonatrice kirghisa la cui teoria è semplice: gli 
jakuti, di vargan (khomus, birimbao), non capiscono niente. 

Il congresso dura una settimana. Al suono dello scacciapensieri, inauguro musei, firmo libri dei 
visitatori, partecipo a incontri nelle radure della taiga. Il vargan, come un fantasma, m'insegue: 
faccio pic-nic al vargan; cene al vargan; danze al vargan; sogni al vargan. La sera, dagli oblò della 
Mìkhail Svetlov escono gli esercizi di qualche virtuoso; all'alba i suoni strazianti prodotti da 
qualche collega, che ha comprato uno strumento e non riesce a dormire. Il giorno della partenza 
sono carico di piccoli khomus stampati, incisi e riprodotti ovunque. 
Non ho ancora capito perché sono venuto, anche se corre voce che il ministero degli Esteri sovietico 
abbia approfittato di un finanziamento dell'Unesco, organizzatore del congresso, per far bella figura 
con la stampa straniera, e della stampa straniera per far bella figura con l'Unesco. All'aeroporto 
discuto con competenza di tonalità, parlo del verso del cervo e imito il canto del cuculo. Miss 
Jakuzia ricompare - sempre di bianco vestita, come da contratto - e mi s'avvicina. 
"Perché avevi detto di non saper nulla sugli scacciapensieri?" chiede. Sembra quasi offesa. 

[1991] 

CINA: UNA PASSEGGIATA, UN VOLO E UN MOTOTAXI 

COME GUIDA, UNA "GUARDIA ROSSA" 

Lin Yutang, uno scrittore cinese che negli anni Quaranta conobbe un buon successo in Occidente, 
aveva un sistema originale di classificare le nazioni. Prendeva i vari aspetti del carattere di un 
popolo e assegnava loro un punteggio, da uno a quattro. I tedeschi avevano quattro punti di 
idealismo e un punto per il senso dell'umorismo; gli inglesi, viceversa; i russi possedevano notevole 
sensibilità artistica; gli americani avevano due punti di tutto. I cinesi, dal canto loro, erano in coda 
alla classifica dell'idealismo, ma possedevano un realismo imbattibile: nessun popolo al mondo sosteneva 
Lin Yutang - aveva i piedi più piantati per terra. 

Dopo cinquant'anni, una rivoluzione vera, una rivoluzione culturale e una protesta spacciata per 
controrivoluzione, non è cambiato niente. La grande maggioranza dei cinesi, dopo la notte di 
Tienanmen, ha fatto i suoi conti. Anche in questi giorni, mentre è in corso il 14° congresso del 
partito, ascolta la propaganda del regime, capisce che quando i capi parlano di comunismo ormai 
vogliono dire qualcos'altro, e si adegua. 
Se guadagnare è diventato legittimo, e protestare pericoloso, è meglio cercare di guadagnare che 
rischiare di protestare. 

Il risultato è stupefacente. La Cina di oggi è un treno che corre - l'economia cresce del dodici per 
cento l'anno - e sul treno sono montati quasi tutti. Anche l'ex-"guardia rossa" che chiameremo Qiao 
Ling, alla quale ho chiesto di accompagnarmi in una passeggiata attraverso la Pechino dei grandi 
alberghi, degli ascensori di cristallo, delle bancarelle dove vecchie sdentate contano mazzette di 
dollari. Qiao Ling ammette senza imbarazzo d'aver attraversato entusiasta tutta la "grande 
rivoluzione proletaria culturale"; dalle prime adunate del 1966 alla campagna "criticare Confucio" 
del 1973. Oggi, dopo quattordici anni di riforme, non si è convertita, dicono gli occhi neri. Ha fatto 
di più: si è adattata. 

Mao Tse-tung sosteneva che "le donne cinesi non amano vestirsi meravigliosamente: amano 
combattere". 
Qiao Ling, questo pomeriggio, non sembra molto battagliera, ma è ben vestita. Porta i capelli 
raccolti, occhiali rotondi, una borsa a tracolla. Originaria di Kunming, venne a Pechino bambina. 
Aveva sedici anni nel 1966, quando portava al braccio la fascia di "guardia rossa" e collezionava le 
spille con il volto di Mao. Oggi è divorziata, con due figli. Lavora in una casa editrice ma ha anche 
un secondo lavoro, come tutti: disegna modelli per una fabbrica di confezioni. Con duecento yuan 
al mese di stipendio (50mila lire), spiega, nell'"economia di mercato socialista" non si va lontano. 
Abbiamo appuntamento in un albergo sul viale della Lunga Pace, uno di quelli dove i cinesi 
confondono lo spazio con il lusso: più l'ingresso è gelido e vuoto, più sembra piacergli. Qiao Ling 
ordina Coca Cola (i caratteri cinesi suonano keko-kek, e voglion dire "sa di buono, sa di felicità"), 
apre la borsa e estrae una scatola di plastica con due frittelle calde portate da casa. Sembra 
perfettamente a suo agio. Finita la colazione, entriamo nel grande magazzino a fianco, che nell'89, 
quando qui di fronte passavano studenti e soldati, aveva l'aspetto povero del socialismo. Oggi tutto 
appare di buona qualità. Ci sono le biciclette e i giocattoli con cui i cinesi stanno invadendo il 
mondo, e i prodotti con i nomi improbabili con i quali lo fanno sorridere: la carta igienica Bambino 
Volante (Flying Baby Toilet Paper), la biancheria intima Doppio Toro (Doublé Bull Underwear), le 
batterie Coniglio Lunare (Moon Rabbit Batteries). 
Manca - è esaurito, dicono - il dentifricio Darkie, quello con la testa di moro sulla scatola, quello 
che la Cina non può più esportare: in inglese darkie vuol dire "negrillo, negraccio". Nessuno, pare, 
se ne era accorto. 

Dal super-mercato, fendendo ondate di biciclette, arriviamo in Wanfujing, la strada degli acquisti, 
dove un grande ritratto di Deng Xiaoping ha appena sostituito un grande manifesto di Mao Tsetung. 
L'ex"guardia rossa" Qiao Ling mostra, metà scandalizzata e metà orgogliosa, i negozi di 
elettronica dove la folla entra a passo di carica, ed esce carica di scatole. Chi non vende e non 
compra, guarda. Chi non guarda, mangia: in una via laterale, una processione di carretti of ffastfood 
alla cinese, ovvero zuppa da consumare in piedi e in silenzio. Chi non vende, non compra, non 
guarda e non mangia, fa qualcos'altro. I cinesi, si ha l'impressione, fanno sempre qualcosa. 

Lo aveva notato anche Malaparte, che venne qui nel 1957, quando Pechino si chiamava Pekino. 
"Davanti al Tien An Men" scrisse "ho visto un uomo di una quarantina d'anni che lucidava le rotaie 
del tram. 
Ho domandato al mio interprete se quello fosse il suo mestiere. Mi ha risposto che non sapeva, né 
credeva. 
Interrogato, l'uomo ha risposto che lucidava le rotaie del tram per suo piacere. Gli piaceva che in 
quel punto le rotaie luccicassero." Racconto l'episodio a Qiao Ling. Risponde che adesso 
quell'uomo, per star lì, seduto con lo straccio in mano, vorrebbe almeno venti yuan. 

Continuiamo a conversare nel bar del Beijing Hotel, dove i turisti si intrufolano, prendono un 
ascensore e guardano dall'alto la Città Proibita. Allargato, ripulito e lucidato, l'albergo è quasi 
irriconoscibile per chi l'ha frequentato in passato, e ha respirato l'aria coloniale, guardato gli arredi 
pesanti, annusato gli odori di cibo, battagliato con inservienti scortesi. Adesso ascensori di cristallo 
portano ai piani superiori, e le inservienti sorridono. La resurrezione del Beijing Hotel è arrivata 
dopo i fatti di Tienanmen: poiché i turisti stranieri erano scomparsi, le autorità hanno deciso di 
aprire i grandi alberghi ai cinesi, i quali non aspettavano altro. 

Seduta tra piante verdi, e servita da giovani cameriere con la gonna aperta fino all'anca, Qiao Ling 
parla senza imbarazzo di questa Cina teoricamente comunista che spende e ride, di questa città dove 
gli ultimi yuppies al mondo vanno ai bagni Xing Hua Yuan ("prospero giardino cinese") e per 
cinquanta yuan si immergono nel latte, nel caffè, tra le bolle, dentro le erbe. 
Poi, la sera, si trasferiscono in un karaoke, la nuova mania dell'Estremo Oriente. Il cliente sceglie 
una canzone, e la canta davanti agli altri clienti, seguendo le parole che scorrono sullo schermo, 
insieme a immagini di fronte alle quali è impossibile rimanere seri: fidanzati che piangono d'amore 
mentre guidano la motocicletta; giovani donne che passeggiano sulla spiaggia, sempre controvento; 
un soldato che canta mentre rotola sotto il filo spinato. 

Riprendiamo la marcia. Passando tra le case basse della vecchia Pechino arriviamo al mercato di 
Hongqiao, vicino all'ingresso del Tempio del Cielo. Guarda, dice Qiao Ling, ripetendo la nuova 
parola d'ordine: anche qui socialismo non vuol dire povertà. In un corridoio scuro, vecchie donne 
vendono cimeli del maoismo, finito soltanto sedici anni fa, come fossero reperti archeologici. La 
"guardia rossa" Qiao Ling non si scompone. Finché - di fianco a una sveglia da tavolo sulla quale 
una ragazzina con le trecce nere sventola il "libretto rosso" - non trova un opuscolo. Lo apre e 
sbarra gli occhi. "Questo non deve stare qui. 
Questo deve essere subito ritirato" dice seccamente. Si tratta, riesco a capire, di un vecchio libello 
contro Deng Xiaoping, uno dei bersagli preferiti della Rivoluzione Culturale. A Qiao Ling non piace 
averlo tra le mani, Non piacerebbe a nessun cinese: non si attacca, infatti, il capo di turno, chiunque 
egli sia. Senza un capo arriva il Iwn, il grande disordine, vecchio incubo della Cina. 

PECHINO-CANTON, VOLO XO 9113 

Prendere un aereo nella nuova Cina social-capitalista è una questione di tenacia, di fiducia, ma 
soprattutto di immaginazione. Non è facile, ad esempio, capire perché voliamo da Pechino, che sta a 
nord, a Canton, che sta a sud, con le linee aeree dello Xinjiang, che oltre ad avere un nome 
preoccupante sta all'estremità ovest del Paese. Ancora più difficile è spiegare perché l'aeroplano 
delle Xinjiang Airlines porti la scritta Aerqflot in cirillico, e abbia un equipaggio russo che vende 
matrìoske ai passeggeri. 

Ma vediamo di andare con ordine, sebbene "ordine" non sia la parola più adatta nella circostanza. 
L'ebbrezza del volo, in Cina, comincia ben prima del decollo. 
Subito, infatti, occorre affrontare tre ostacoli. Primo, non esiste prenotazione: per avere un posto, 
occorre comprare il biglietto. Secondo, non si può acquistare un andata e ritorno: il ritorno (se c'è) si 
acquista all'arrivo. Terzo, non si può stabilire un itinerario: se andando da Pechino a Canton ci si 
volesse fermare un giorno a Suzhou, si rischia di passarci una settimana - un'eventualità, questa, 
destinata a irritare il viaggiatore frettoloso, sebbene la città sia patria delle più belle fanciulle della 
Cina. 

L'acquisto del biglietto - quando avviene - segna l'inizio di una sottile guerra psicologica tra 
l'aviazione civile cinese e il passeggero straniero. Innanzitutto, l'assicurazione obbligatoria, al punto 
13, riporta l'espressione "ossa rotte a pezzettini". In secondo luogo, la compagnia di bandiera Casc 
(Civil Aviario" Administration of China) - ribattezzata da qualche maligno China Airways Almost 
Crashes (le linee aeree cinesi per poco non si schiantano) - si è frantumata in una infinità di sigle 
(China Eastern, China Southwest, China Northwest, Xiamen Airlines, Wuhan Airlines, Xinjiang 
Airlines eccetera), senza peraltro migliorare la sicurezza dei voli. Oltre agli incidenti - tre negli 
ultimi mesi - ci sono le leggende, come quella di passeggeri costretti a sbarcare scendendo lungo 
una scala a pioli e l'altra, citata da un incosciente manuale di viaggio: il pilota e il secondo pilota 
tentano di chiudere la porta scorrevole che li separa dalla cabina passeggeri. 
Non riescono dall'interno e allora provano dall'esterno. 
La porta si chiude di scatto, e si blocca. I due rimangono tagliati fuori, ma non si perdono d'animo: 
prendono un'ascia e, di fronte ai passeggeri allibiti, si aprono un varco verso la cabina di pilotaggio. 

Con il biglietto in mano e queste avventure in niente, aspetto fiducioso il volo XO 9113 davanti 
all'uscita numero 20. All'annuncio dell'imbarco, i passeggeri cinesi si lanciano nel loro sport 
preferito: entrare tutti insieme in un varco, sgomitando e spingendo come indemoniati (si allenano 
ogni giorno sugli autobus, e negli aeroporti si presentano in forma smagliante). 
Segue un altro annuncio: la turba si volta con un muggito, parte verso l'uscita numero 19 e 
ricomincia a picchiarsi (l'annuncio è in cinese: a chi gioca in casa occorre pur dare qualche 
vantaggio). 

Una volta a bordo, tutto si quieta. Nessuno sembra minimamente stupito di trovarsi in Cina, su un 
aereo ex-sovietico, con un equipaggio russo e usbeco, un biglietto in tasca con scritto Xinjiang 
Airlines, la scatola del cibo marcata China Air e un annuncio a nome delle China Southern Airlines. 
L'equipaggio, pensando forse che dare spiegazioni in russo a trecento cinesi e un italiano sia una 
perdita di tempo, mantiene un dignitoso riserbo, evitando anche di indicare le uscite di emergenza. 

Durante il volo, i cinesi si agitano sui sedili, si raggomitolano, si stirano, si chiamano a cinque file 
di distanza e fanno alcune cose stranissime, come cercare di scalare il sedile anteriore senza 
slacciarsi la cintura di sicurezza. Appena l'aereo atterra all'aeroporto Baiyun di Canton, nessuna 
forza umana potrebbe trattenerli: mentre il Tupolev caracolla verso il parcheggio saltano in piedi, 
cadono, aprono i vani portabagagli e si rovesciano addosso il contenuto, partono verso i pullman, si 
lanciano al galoppo per i corridoi e infine fanno muro intorno al nastro dei bagagli, commentando la 
forma di tutte le valigie in arrivo. Aveva capito tutto Napoleone Bonaparte, che pure non era mai 
stato su un aereo da queste parti: "La Cina è un gigante che dorme" disse. "Lasciatelo dormire, 
perché quando si sveglia squasserà il mondo." 

MOTOYUPPIES ALLA CANTONESE 

"Il cielo è alto, e l'imperatore è lontano" dicono i cinesi del Sud per spiegare che fanno quel che 
vogliono, e a Pechino non possono impedirlo. Il neo-imprenditore Chen Weilan, proprietario di un 
mototaxi e di due caschi rossi di plastica, ignora questa espressione, ma si comporta come se la 
conoscesse. Chen ignora molte altre cose, occorre dire: l'uso del clacson, ad esempio, sostituito da 
un fischio orrendo con il quale avverte il resto della popolazione di Canton che la sua vecchia 
Honda 125 cc sta piombando su un incrocio. Alla guida c'è lui, Chen Weilan; dietro, un passeggero 
italiano vagamente preoccupato. 

Chen Weilan, con i suoi incisivi d'oro e i suoi caschi-giocattolo, è a suo modo uno yuppie: si 
industria, guadagna, arricchisce, spende. La sua postazione preferita è un angolo nei pressi del 
mercato di Qingping, dove i cinesi di Canton comprano quel che mangiano, ovvero tutto quanto si 
muove: cani, pangolini, tartarughe, serpenti e gatti, massacrati con disinvoltura davanti a un 
pubblico attento. Oggi, il cliente è un "lungo naso" occidentale. Ho infatti noleggiato il mototaxi mezzo 
ideale per tagliare il traffico di Canton, questa Napoli sul mare di Cina - per andare alla 
ricerca delle prove che questa regione, il Guangdong, sarà presto la "quinta tigre dell'Asia", dopo 
Hong Kong, Taiwan, Corea del Sud e Singapore. Tutti i dati puntano in questa direzione: l'economia 
crescerà quest'anno di uno strabiliante 25 per cento, un record mondiale; gli investimenti stranieri 
hanno superato i 3 miliardi di dollari nei primi nove mesi del 1992; i disperati che calano qui 
dall'interno – mang liu, li chiamano, gli "immigranti ciechi" - aumentano ogni giorno. 

La Cina, si ha l'impressione, non ha più né freni né marcia indietro. Più o meno come la Honda di 
Chen Weilan, che guizza attraverso l'isola Shamian, la vecchia enclave coloniale, costeggia i canali 
fetidi, si arrampica sulla sopraelevata, scende verso la Fiera, sfreccia tra sciami di biciclette e arriva 
davanti all'hotel Cina, dove hanno scritto sopra una porta Benvenuti agli Amici dei Vari di Tutto il 
Mondo. Quando ho chiesto perché avevano lasciato fuori la parola "Paesi", hanno risposto che "non 
ci stava": la porta era troppo stretta. 

A Canton, di questi tempi, non bisogna stupirsi di nulla. Si ha la sensazione di star seduti su un 
vulcano: qualcosa di enorme, sotto, brontola e si muove. La cifra ufficiale degli imprenditori privati 
cinesi - 22 milioni, contro 52 milioni di iscritti al partito comunista - qui sembra aver perduto 
significato. Non tiene conto infatti di gente come Chen Weilan, del suo mototaxi, della sua grinta e 
dei suoi traffici. Ignora le ragazze diventate Avon ladies, le "signore della Avon" che girano i 
villaggi per vendere cosmetici. Non include personaggi come il trentenne Pan Hongjie, che ha 
lasciato un posto sicuro nella Commissione per le Relazioni Economiche Internazionali e s'è messo 
a fare il rappresentante di scarpe da calcio. Spiega che mi costerebbero soltanto sei dollari al paio 
"franco dogana al porto di Milano", ed è così entusiasta che non ho cuore di dirgli che a Milano ci 
sono tante cose. Porti, no. 

All'appuntamento, Pan Hongjie si presenta in compagnia di una graziosa ventenne di nome Hu 
Ping, che l'ha sostituito nel vecchio posto di lavoro. Originaria di Zhejiang, una città sulla sponda 
meridionale del fiume Yangtse, Hu è venuta a studiare all'Università di Canton, e qui è rimasta, 
dopo che le è stato assegnato un impiego. Nel ristorante del Silk Hotel spiega come mangiare i 
granchi che vengono dalla sua provincia, il Jiangsu. Porta i capelli corti e indossa jeans stretti, 
camicetta di velluto, scarpette da ginnastica marca Feipeng. 
Racconta che un giorno, forse, daranno anche a lei un telefono cellulare, come quello che i nostri 
vicini di tavolo hanno posato con noncuranza di fianco al piatto: in cinese si chiama da ghe da, che 
vuol dire "fratello grande", perché fa di te una persona importante. 
Tra poco nel Guangdong ci saranno tanti cellulari quanti a Hong Kong, dice. La giovane Hu lascia 
per ultima la notizia più importante, forse perché per lei, ormai, è poco importante: è iscritta al 
partito comunista. 
Prima che comunista, però, Hu Ping è cinese. Condivide perciò la smania di progresso che ha colto 
questo Paese dopo il "viaggio al sud" di Deng Xiaoping, in gennaio. Una smania evidente in molte 
piccole cose. 
Sono cambiate le forme di cortesia, ad esempio. Fino a qualche anno fa la gente s'incontrava e si 
salutava con una domanda: "Hai fatto colazione?" (oppure: hai pranzato? hai cenato?). Risolto il 
problema dei pasti, le domande sono diventate "Dove stai andando?" e "Cos'hai intenzione di 
fare?". Nel Guangdong - che si misura ormai con Hong Kong, e non si cura minimamente di quanto 
accade nelle remote province dell'interno - sono tornate con prepotenza le classi sociali. 
I cinesi, per ora, le adorano. Privi dello spirito di gruppo dei coreani e dei giapponesi, utilizzano 
tutto ciò che riescono a conquistare - un frigorifero, un videoregistratore, un amico occidentale - per 
competere con vicini e conoscenti. Possibilmente, per lasciarli indietro. 
Ecco dunque gli "yuppies con caratteristiche cinesi", nati dalle circostanze e giustificati dalla 
dottrina. 
Per incontrarli basta il mototaxi di Chen Weilan. Qui a Canton, infatti, sono dovunque: in coda nei 
fast food della catena Timmy's; a zonzo nei supermercati di Foshan, che traboccano di merce e di 
luci; in bicicletta per le strade larghe di Tian Lie, dove gli appartamenti costano 3000 yuan al metro 
quadrato (750mila lire, un anno di stipendio medio); allungati dentro automobili di lusso (Mercedes, 
Lexus, Volvo), forse le stesse che spariscono da Hong Kong al ritmo di tre al giorno. 
Alla rappresentante del nostro Istituto per il Commercio Estero, Patrizia Tambosso, chiedo di 
presentarmi il superyuppie, l'equivalente cantonese di Yang Zhenhua, un ventottenne di Dalian che 
quest'anno venderà vestiti per 35 milioni di yuan, e dice di trovare ispirazione nella biografia di Sir 
Yue-Kong Pao, un magnate di Hong Kong. Tambosso suggerisce di andare a Panyiu, centro del 
contrabbando proveniente da 
Hong Kong, e incontrare Liao Zhixiang, trentaseienne proprietario dello "Zen Bao Seafood Piace", 
un ristorante che attira ogni giorno comitive di cantonesi abbienti e affamati. 

Chen ed io partiamo, con i nostri caschi rossi. Troviamo Liao Zhixiang nel suo ufficio, con un 
doppiopetto grigio indosso e un telefono cellulare in mano. 
E circondato da quelli che, in Cina, sono i segni del successo: fotocopiatrice Konica, telefax Canon, 
cognac Martell. Alle spalle, sul muro, una scritta afferma: . clienti arrivano come le nuvole. Liao 
dice di aver lasciato la Cina nell'estate dell'89, subito dopo la notte di Tienanmen, e racconta di 
essere stato in "venti diversi Paesi del mondo". Lo trattavano però "come un profugo", si lamenta, e 
così ha deciso di tornare. Convinto che la Cina sia "un ottimo posto per fare soldi", ha investito 
290mila yuan nel ristorante ("Soldi suoi?" domando. 
"Provenienza segreta" risponde). Oggi Liao da lavoro a centodieci persone, e dice di aver 
accumulato "dozzine di milioni di yuan". Mentre conversiamo, uno stuolo di piccole cameriere - le 
faccine compunte, le uniformi non immacolate - ci guarda attraverso i vetri. 
Se lo "Zen Bao Seafood Piace" continua ad andar bene, conclude il proprietario, "fonderò un asilo, 
affinché prenda il mio nome". Chiedo: non teme di trovarsi nei pasticci, il giorno in cui cambiassero 
le direttive del partito comunista? Il superyuppie Liao Zhixiang alza la testa, e sorride. Vuol dire: il 
cielo è alto, e l'imperatore lontano. 

[1992] 

ATTRAVERSO L'ETERNA SAIGON 

Questa città si può visitare usando Graham Greene come guida turistica. Il fantasma del suo 
"americano tranquillo" si aggira ancora tra i tavolini e le palme dell'hotel Continental; le ombre dei 
suoi annoiati funzionari francesi continuano a scendere lente per la rue Catinat; anche oggi, sulla 
terrazza dell'hotel Rex, si possono incontrare inglesi storditi dal caldo e dagli ao dai di seta delle 
liceali annamite, e di lassù si può assistere alle follie povere del sabato sera. Per ore, migliaia di 
biciclette, motorini (Honda ong) e tricicli (cycló) si inseguono lungo l'anello delle vie centrali, tra 
due ali di folla. Non si fermano mai, come mosche dentro un bicchiere. 

Ai tempi di Graham Greene, che venne e scrisse nei primi anni Cinquanta, gli Honda ong non 
c'erano. 
Ma le novità - dopo quarant'anni, due guerre e una dittatura - sono più o meno tutte qui. Dal 1975, 
anno della partenza degli americani, è accaduto questo: più le autorità comuniste tentavano di 
imporre Ho Chi Minh City, più sbucava Saigon. Più i nuovi capi del Nord cercavano di insegnare la 
sobrietà comunista, più questa gente del Sud si attaccava al passato: molta Francia e un po' 
d'America, e la solita eterna Indocina. 

Alla lunga, ha vinto Saigon. Dopo la fine dell'Unione Sovietica, il regime di Hanoi ha accettato un 
po' di mercato e un po' di turismo, e nessuna città più di questa era affascinata dal mercato, e 
affascinante per i turisti. Oggi i primi uomini d'affari vengono ricevuti con malcelato entusiasmo: in 
attesa degli americani - ancora trattenuti dall'embargo - arrivano da Singapore, dalla Corea del Sud, 
da Taiwan. E già arrivata la Francia - con gli uffici, le linee aeree e i consolati - e i francesi stanno 
seguendo a ruota. Sono arrivati anche i primi italiani, in attesa che arrivi l'Italia. 
Italiano è il gestore del ristorante dell'hotel Continental. 
È un veneto che ha servito nella Legione Straniera in Algeria, e ha vissuto a lungo in Africa. È qui 
da un anno. Non voleva venire, dice. Ma il richiamo di quei due nomi - Continental, Saigon - è stato 
come il canto di una sirena. 

L'albergo, per adesso, ospita soprattutto scrittori e giornalisti. In molti fingiamo di non esserlo, e le 
autorità vietnamite fingono di crederci. Il Continental è un luogo quasi mitico, un albergo dalle 
quattro vite. 
La prima vita risale agli anni Venti e Trenta: proprietario era un corso, Mathieu Franchini, e le dame 
francesi, il giovedì e la domenica, venivano a prendere il tè sulla terrazza, come Catherine Deneuve 
nel film Indocina. 
Andre Malraux, che giunse fin qui inseguendo le sue idee di rivoluzione, ricorda, nelle 

Antimemorie, "Vennui della Cocincina, i caschi coloniali, l'ora verde sulla terrazza del Continental 
quando la breve sera cadeva sui carrubi e sulle carrozze che incrociavano nel rumore dei loro 
sonagli". 

La seconda vita del Continental coincide con la guerra tra francesi e Viet Minh (1946-1954). Era 
una vita - racconta Graham Greene - fatta di granate in città, di corse in risciò nei bordelli della 
"città cinese" di Cholon, di vermouth cassis "mentre i dadi rotolano sui tavoli dove i francesi 
giocano a Quatre ceni vingtft-un, e le ragazze nei loro pantaloni di seta bianca scendono in 
bicicletta lungo rue Catinai". Una nuova vita, la terza, aspetta il Continental negli anni Sessanta, 
insieme a una nuova guerra, quella americana. L'albergo passò a un altro Franchini, Philippe, e 
diventò il punto di ritrovo della maggior parte dei corrispondenti stranieri. La rivista Time era al 
primo piano; Newsweek al secondo. "Era un bastimento in cui non ti sentivi mai abbandonato a te 
stesso" scriveva Oriana Fallaci, e confessava di "invidiare pazzamente coloro che ci avevano 
trovato posto". Tra questi, spesso, c'era Egisto Corradi. 

Con la caduta del Vietnam del Sud, nel 1975, il Continental viene nazionalizzato. Qualche tempo 
dopo, senza più clienti, chiude. Riapre alla fine del 1989, con l'aria condizionata in ogni camera e 
un nuovo indirizzo: rue Catinat, intitolata a un ammiraglio francese, è diventata Dong Khoi, via 
dell'Insurrezione Generale. 
Ma rimangono l'aria da romanzo coloniale, le palme nel giardino interno, i velluti e i ventilatori al 
soffitto, le sedie bianche di ferro battuto, i divani di legno intarsiato, belli e scomodi. 

Come il Continental, anche Saigon è insieme orgogliosa e sfinita dalla sua storia. È una città che 
non ha scelto di essere esotica e romantica, ma lo è diventata, come corollario - o strana ricompensa 

- di tragedie e avventure. Anche oggi il suo fascino è un fascino forzato: congelata dai comunisti nel 
1975, scongelata dagli stessi comunisti negli ultimi due anni, sembra quasi stupita che il mondo si 
ricordi di lei. 
Agli stranieri si offre a braccia aperte, senza troppi pudori. È ancora, per molti versi, la città 
cordiale e corrotta degli americani, con le enormi Chevrolet degli anni Sessanta che tagliano le 
piazze come transatlantici, e i vietnamiti usano come auto nuziali. La città dove, nei ristoranti, i 
pianisti hanno ripreso con gusto a suonare Only You ejohnny Guitar. erano canzoni vietate, fino a 
poco tempo fa, perché "made in Usa". 
La metropoli dove le ragazzine - occhi neri e guanti al gomito come Marlene Dietrich - ti offrono un 
passaggio in motorino, senza preoccuparsi di chiedere dove vai. 

Saigon è tornata, soprattutto, ad essere la città dei francesi. La città dei film L'Amante, tratto dal 
romanzo di Marguerite Duras: la scuola della protagonista adolescente è ancora qui, con i cancelli 
verdi e i muri gialli, un'attrazione turistica in più. Saigon è di nuovo la capitale degli aperitivi 
all'anice di fronte al fiume; dei piccoli borsaioli che cercano di venderti il Figaro vecchio di una 
settimana prima d'infilarti una mano in tasca; delle soirées dansantes all'hotel Caravelle, dove se 
parli inglese ti guardan male. Nel ristorante panoramico all'ultimo piano si cena per quattro dollari 
tra vecchi camerieri cerimoniosi in abito scuro, il pianista compare ogni volta con una giovane 
violinista diversa. 
Dicono siano tutte sue allieve. Così guadagna il doppio: ai denari dell'albergo aggiunge quelli delle 
lezioni private. 

Gli unici a non aver lasciato tracce sono i russi, signori negli ultimi quindici anni. I vietnamiti del 
Nord, rigidi e conservatori, li sopportavano meglio; qui al Sud, tra questa gente pratica e fin troppo 
disinvolta, la loro impopolarità è leggendaria. La mia guida durante una corsa in cyclo tra 
bancarelle, cappelli a cono e piccoli busti di Ho Chi Minii incartati nel cellophane come tuberi in un 
super-mercato - racconta che alla gente di Saigon non importava, in fondo, che i russi fossero i 
padroni. Detestavano però che fossero padroni poveri, e non lasciassero mance, e al mercato 
tirassero sul prezzo per ore. L'ostilità è rimasta. A me è accaduto, come a molti stranieri bianchi, di 
essere inseguito da uno stuolo di bambini che gridava Lien Xo! Unione Sovietica, vuol dire, e non è 
un complimento. 

Mi accorgo di pensare: da qualche parte degli Stati Uniti vive una signora Hout. Una madre, una 
moglie o una sorella che non immagina come su questo banco di vetro, sotto la scritta War Time 
Souvenir Shop, sia in vendita per due dollari, o ventiduemila dong vietnamiti, uno strano 
portachiavi: la targhetta metallica di riconoscimento di Larry E. Hout, numero di matricola RA 
68121690, OPOS 347406815, cattolico. Un morto americano, naturalmente. Uno dei sessantamila 
di una lunga guerra perduta. 

È un business, questo della "guerra americana", che i vietnamiti conducono con grande 
determinazione, mostrando più incoscienza che malizia. Da quando il Vietnam è rimasto orfano 
dell'Unione Sovietica, il regime comunista di Hanoi ha timidamente aperto all'economia di mercato, 
e l'antico gioco dell'Asia è ricominciato: ognuno - governo in testa - cerca di guadagnare più che 
può, vendendo quello che ha. 
Poiché i pochi turisti che arrivano fin qui vogliono conoscere, toccare, vedere e acquistare la guerra, 
i vietnamiti non ci hanno pensato un attimo: l'hanno messa in vendita. 

Qui a Ho Chi Minh City - che nessuno chiama Ho Chi Minh City, ma tutti, di nuovo, Saigon - non 
esiste un cartello Guerra Vendesi, ma è come se fosse ovunque: nelle strade larghe lasciate dai 
francesi, sotto i ventilatori nelle camere d'albergo, sulle terrazze dei ristoranti dove la sera 
dell'Indocina piomba senza preavviso, dopo un pomeriggio umido di sole. In città, i musei militari 
sono almeno cinque, ognuno con i suoi cannoni, i suoi relitti e le sue fotografie. Ognuno con il suo 
banco di gadget e souvenir: le bombe a mano trasformate in lampade a petrolio (quattro dollari), i 
bossoli di mitragliatori russi diventati accendini (due dollari), i cappelli da vietcong (un dollaro e 
cinquanta), le decorazioni con la stella che Hanoi distribuì dopo la vittoria nel 1975 (un dollaro). 
Nel "Museo sui crimini della guerra d'aggressione", alloggiato nella vecchia sede dell'"United States 
Information Service" all'angolo tra la via Le Qui Don e la via Vo Van Tan, vendono le targhetteportachiavi. 
Sono raccolte in un grande anello di corda, e si possono scegliere. 
Ci sono morti cattolici, battisti, protestanti e atei. Hanno tutti lo stesso prezzo: due dollari. 

La "guerra per turisti" continua nel grande palazzo presidenziale dove i leader del Vietnam del Sud 
un tempo comandavano, cenavano, giocavano a chemìn de fer, ballavano nel salone al quarto piano 
con vista sulla città. Adesso l'edificio si chiama Hoi Truong Thong Nhat, "palazzo della 
riunificazione". Il regime comunista l'ha lasciato come l'ha trovato, per mostrare alla gente lo sfarzo 
in cui vivevano i vecchi governanti amici degli americani. Se l'obiettivo era quello di provocare 
l'indignazione popolare, però, è stato mancato. L'impressione è che i vietnamiti - coppie, famiglie, 
delegazioni, comitive di "pionieri" con il fazzoletto rosso al collo - nel vecchio palazzo 
presidenziale si divertano moltissimo. Quegli eccessi anni Sessanta, quelle vetrate interminabili, 
quelle poltrone squadrate e démodé, il cinema privato e l'eliporto sul tetto rappresentano l'unico 
lusso visibile, in un Paese povero e isolato dal mondo. La gente l'adora. 

Ragazzine brune vestite di seta bianca guidano i gruppi: dicono poco, non sanno nulla e parlano 
soltanto vietnamita. Mostrano con gesti annoiati le fontane, i modellini di navi, la stanza chiamata 
"Testa del Dragone", dove la sedia del presidente è un po' più alta delle altre. Nei tre piani 
sotterranei sta il centro di comando militare: le stanze, le brande e le cucine; le mappe e le carte 
geografiche; i telex e i telefoni dai quali il presidente Van Thieu poté seguire giorno per giorno la 
sua disfatta, prima di cedere il potere, il 21 aprile 1975. Il suo successore, il vice-presidente Tran 
Van Huong, restò in carica sette giorni. Il successore del suo successore, generale Duong Van Minh, 
quarantatré ore. C'era lui, dietro le finestre, quando un carro armato comunista sfondò il cancello in 
fondo al parco, la mattina del 30 aprile. Chiedo alla guida vestita di bianco dove sono finiti, gli 
inquilini sconfitti del palazzo. 
Risponde che uno di loro, non ricorda quale, vende generi alcolici in America. 

Non ci sono né guide né biglietti d'ingresso, all'ambasciata degli Stati Uniti. L'edificio, all'angolo tra 
Le Duan Boulevard e via Mac Dinh Chi, è chiuso da diciassette anni, e ha assunto un'aria sinistra. 
La gente di Saigon lo guarda con un misto di nostalgia e timore superstizioso, e le scolaresche 
vengono portate qui in visita ma tenute a distanza, come dalla casa del diavolo. 
Dietro le grate di cemento, messe lì per proteggere dalle esplosioni, non si vede una luce. Nel cortile 
che i vietcong occuparono brevemente nel 1968 durante l'offensiva del Tet, sotto l'occhio delle 
telecamere americane, crescono erbacce. Il cancello è sprangato; davanti, una vecchia vende 
sigarette marca Souvenir. 

Anche così però, chiusa e spettrale, l'ambasciata rimane un'attrazione. Lo sanno i guidatori dei 
cyclo, i bici-taxi di Saigon. Se ricordano una frase in inglese, è: American Embassy? You want to 
see? Quasi sempre i visitatori rispondono che sì, vogliono vederlo, quel luogo tragico che un 
filmato televisivo ha reso leggendario. 
Era il 30 aprile 1975, un mercoledì: dopo una giornata di evacuazione caotica, con i vietcong ormai 
in città e migliaia di sudvietnamiti abbarbicati ai cancelli che imploravano d'essere portati via, 
l'ultimo elicottero si staccava dal tetto. A bordo c'era l'ambasciatore, e teneva tra le braccia la 
bandiera, piegata come un sudario. 

Molti "turisti di guerra" sono americani. Sebbene scoraggiati dal compiere il viaggio - gli Stati Uniti 
non hanno relazioni con il Vietnam, e l'embargo (Trading with the Enemy Ad) è ancora in vigore vengono, 
guardano, fotografano, comprano. Quasi sempre si spingono fino a Cu Chi, un distretto a 
trentacinque chilometri da Saigon dove negli anni Sessanta i vietcong scavarono duecento 
chilometri di gallerie: di notte uscivano, colpivano - perfino all'interno delle basi americane - e 
sparivano nuovamente sottoterra. Per stanarli, gli americani le provarono tutte: batterono il terreno 
palmo a palmo, ma raramente trovarono gli imbocchi dei tunnel; quando riuscivano a scendere 
sottoterra, spesso non tornavano. Tentarono allora con i cani alsaziani, ma i vietcong presero a 
indossare le uniformi degli avversari e a lavarsi con sapone americano: gli animali vennero tratti in 
inganno, e si lasciarono docilmente scannare. Infine, vennero i bombardamenti a tappeto: secondo 
due autori americani, Tom Mangold e John Pennycate, "Cu Chi è stata la zona più bombardata, 
mitragliata, cannoneggiata, gasata e defoliata nella storia della guerra." 
Oggi non è Disneyland, ma quasi. I visitatori possono scendere nei tunnel - o meglio, in una 
versione allargata, ripulita e illuminata di un piccolo tunnel. Possono assistere a una spiegazione in 
inglese, condotta su un pannello illuminato, durante la quale si mostrano gli eroismi vietnamiti, 
senza insister troppo sulla perfidia americana, anche perché americani sono quasi tutti coloro che 
pagano il biglietto (tre dollari). Ragazzoni della Virginia e del Vermont scendono a vedere le 
brandine degli ufficiali e la speciale cucina da campo che non produceva fumo. Posano per la foto 
ricordo seduti alla scrivania male illuminata del comandante. 
Guardano la finta trappola con i finti bambù acuminati. 
Uscendo, il cartello Go and Shoot the Gun li invita a un'ultima esperienza: tra crateri di vere bombe 
e immagini dipinte della giungla, possono sparare contro un bersaglio con un mitragliatore AK 47 di 
fabbricazione sovietica. Prezzo, un dollaro a pallottola. Soldati con la divisa verde dell'esercito 
vietnamita offrono premurosa assistenza agli americani in jeans e scarpe da ginnastica, mostrando 
come imbracciare l'arma e mirare. Unica limitazione: per via dell'embargo, i ragazzi della Virginia e 
del Vermont non possono pagare con la carta di credito American Express. La guerra, per ora, si 
acquista in contanti. 

[1992] 

ISRAELE DA UNA "UNO" 

In Gerusalemme andata e ritorno, resoconto di un viaggio in Israele, lo scrittore americano Saul 
Bellow narra di alcune preoccupazioni alla vigilia della partenza. Si chiede, ad esempio, se gli 
israeliani vorranno parlare con lui dei loro guai. Un amico lo viene a sapere: "Vai a Gerusalemme e 
ti domandi se la gente parlerà liberamente con te? Ma ti va di scherzare. Ti intontiranno di 
chiacchiere, altroché!". Dopo cinque settimane in Israele e quattromila chilometri a bordo di una 
Fiat Uno lungo le sue strade - che non sono molte: questo Paese è grande come l'Emilia Romagna, i 
Territori Occupati come la provincia di Catanzaro - forse lo posso dire: l'amico di Saul Bellow 
aveva ragione. 

Sede Boqer - Gli israeliani non si sono mai rassegnati al fatto che il Neghev sia semplicemente un 
deserto. 
A nord sono riusciti a renderlo fertile, e molti turisti, aggirandosi per un aranceto, si rifiutano di 
credere che li, fino a quarant'anni fa, non crescesse un filo d'erba. 
Attraversandolo in automobile, lungo l'unica strada che scende da nord a sud e si congiunge con la 
statale diretta ad Eilat sul Mar Rosso, è possibile vedere i segni di una esemplare testardaggine: 
accampamenti militari, coltivazioni, insediamenti come Mitzpé Ramon, che potrebbe ben 
qualificarsi in un concorso per la cittadina più anonima dell'emisfero. Cinquanta chilometri a sud di 
Beer Sheva sta il kibbutz di Sede Boqer, che in ebraico significa "il campo del vaccaro", e produce 
albicocche, pesche, pistacchi, olive e nastro adesivo. 
Venne fondato il 15 maggio 1952, quarto anniversario dell'indipendenza, da un gruppo di soldati 
che avevano combattuto nel Neghev. Qui si ritirò il pensionato Ben Gurion "per fare quello che 
veramente contava", ossia conquistare il deserto. Che l'impresa fosse disperata, non era cosa da 
preoccuparlo. "In Israele" sosteneva "per essere realisti bisogna credere ai miracoli." 
Il suo alloggio - una casetta poco più grande di quella degli altri kibbutznikim - è affollato di 
studenti in gita, più interessati alle compagne di classe che alle reliquie del padre della patria. Tutto, 
all'interno, è rimasto fermo al 1973, l'anno della morte: le pantofole sono di fianco al letto, i libri 
ammonticchiati sui tavoli (Gli inossidabili ebrei, Gli anni bui degli ebrei sovietici, Yoga per 
americani). Qui ha un minuscolo ufficio - una scrivania e una segretaria che non gli da retta - David 
Baniel, un polacco settantenne che lavorò con Ben Gurion, ed ora ha il compito di raccontare ai 
visitatori l'uomo e le sue molte ossessioni. Baniel, bianco di capelli e debole di voce, lavora 
circondato da ritratti del suo eroe: Ben Gurion a New York, Ben Gurion con Gandhi, Ben Gurion 
che scrive e offre all'obbiettivo solo il cranio lucido e due ciuffi di capelli ai lati. Racconta: "Lui 
lavorava mezza giornata con le pecore, e poi si dedicava ai suoi studi. Era diventato fanatico di 
biologia e botanica, e poteva parlare ininterrottamente, in nove lingue, dei problemi dell'agricoltura 
nel deserto. 
Quando gli dissero che un gruppo di esperti aveva concluso che il Neghev rappresentava un 
problema troppo grosso, rimase un po' a pensare e poi disse: Benissimo. 
Portatemi altri esperti". 

Beer Sheva - La capitale del Distretto del Sud ricorda una città della Sardegna alle due del 
pomeriggio: poca gente, sole a picco, tavolini dei caffè che portano a lungo i segni del cliente 
appena partito. Quando gli israeliani rimpiazzarono gli egiziani nel 1948, qui vivevano 2mila 
persone. Oggi gli abitanti sono 120mila, buona parte dei quali sefarditi, ebrei di origine asiatica e 
nordafricana. 
Da queste parti nascono settecento bambini al mese: la radio - notiziario delle ore tredici - invita le 
partorienti a scegliere l'ospedale di Asqelon, sulla costa, perché qui non bastano le ostetriche. Un 
gruppo di beduini parla, beve limonata e ride di gusto, leggendo un giornale del pomeriggio in 
ebraico. Il più giovane porta un fucile mitragliatore a tracolla, tenuto con uno spago. Una ragazza 
rossa di capelli, truccata come un clown e magra come un chiodo, entra in un bar senza sedie, 
sceglie un dolce al formaggio, sfida le occhiate dei beduini e se ne va ondeggiando sui tacchi. 

Nella vetrina di un locale semibuio un cartello avverte: Qui si serve tè all'inglese. 

Un barbiere sefardita, con la papalina in testa, mette i clienti in fila e lava loro i capelli, li taglia e li 
asciuga in tre minuti e trenta secondi. Si accorge che lo guardo e, in francese, dice di venire dal 
Marocco, di conoscere quattro mestieri e parlare cinque lingue. Può fare anche più in fretta, se solo 
voglio concedergli la mia testa gay (non ebraica). Non so resistere. Il lavaggio è una specie di lotta 
tra il barbiere sefardita e i rubinetti, una lotta che sento ma non vedo perché la mia testa viene tenuta 
sul fondo del lavandino, dove riposano vari fondi di caffè. Il taglio non è meno avventuroso, e 
l'asciugatura è inutile, perché fuori ci sono trentadue gradi all'ombra. Il prezzo, rispetto agli altri 
clienti, è doppio. 
Offro la metà e il barbiere, improvvisamente serio, biascica: me suis trompé, mi sono sbagliato, e 
accetta il denaro. Poi scruta la fila dei clienti in attesa, Per vedere se ci sono altri goym da punire. 

Arcui- La città di Arad, fondata nel 1961, assomiglia a un labirinto costruito con il Lego nel deserto: 
ha un'entrata e un'uscita, palazzi uguali, incroci identici, stormi di ragazzine che si rincorrono sotto 
un sole implacabile e sembrano in grado di distinguere una strada dall'altra. Gli alberghi sono riuniti 
in periferia e prosperano sull'industria dell'asma. Chi soffre di disturbi respiratori, in Israele, corre 
da queste parti per vedere se il clima del deserto giova. Vicino agli alberghi abita Amos Oz, 
certamente il più grande scrittore israeliano vivente, se consideriamo il talento, e probabilmente il 
più piccolo, se parliamo di statura: ha manine tozze, corti piedi aggraziati e minuscoli occhi azzurri 
che ama piantare in volto all'interlocutore dopo una domanda, muovendo il capo a destra e a sinistra 
come una danzatrice tailandese, un vezzo che rende più probabile l'ipnosi che una risposta. 

Amos Oz ha cinquantuno anni. Una volta scrisse di essere nato in una famiglia che "sognava in 
yiddish, conversava in russo e in polacco, leggeva libri in tedesco e in inglese ma gli insegnò una 
lingua sola: l'ebraico". 
Ha combattuto in due guerre, nel 1967 e nel 1973, e ha tre figli. Tra le sue opere più conosciute ci 
sono Michael mio e Nella terra d'Israele, uno straordinario reportage condotto attraverso il Paese 
dopo la guerra del Libano nel 1982. Amos Oz, oggi, passa per un convertito: un uomo di sinistra 
che, di fronte alla sollevazione (intifada) degli ultimi tempi, ha raffreddato i propri entusiasmi filoarabi. 

Cominciamo a parlare di palestinesi nel seminterrato della casa, alle nove del mattino, circondati da 
muraglie di libri. I palestinesi sono un argomento che Amos Oz conosce bene: negli anni Settanta, 
lo racconta lui stesso, era impegnato in continui dibattiti per conto del movimento "Pace Adesso". 
Lui era l'israeliano di sinistra, incaricato di andar d'accordo con l'arabo moderato. 
Oggi racconta: "Vede, è facile persuadere gli arabi che questo Paese è una straordinaria macchina da 
guerra. 
E quasi impossibile convincerli che qui esistono disoccupazione, droga, prostituzione e problemi 
ambientali. 
Il responsabile della sezione letteraria del quotidiano arabo Al-Fajar mi ha raccontato di quando, nel 
1968, andò a visitare i parenti sulla costa di Israele, a San Giovanni d'Acri (Akko), e rimase turbato 
nel vedere vecchi ebrei seduti al sole sulle panchine, bambini che giocavano e uomini che 
spingevano carretti. 
Diceva "Non è possibile. I sionisti dovrebbero essere tutti soldati. Sono nemici brutali. Non hanno il 
diritto di assomigliare ai nostri vecchi di Nablus"". 

Taba - Per questi settecento metri di spiaggia affacciati sul golfo di Aqaba, egiziani e israeliani 
stanno litigando da anni. I primi sostengono che andava restituita insieme al Sinai, i secondi 
rispondono che non era inclusa nel trattato di Camp David. In sostanza, si tratta di stabilire la 
proprietà di un albergo, l'hotel Sonesta, costruito dopo il 1967. Lo affollano pensionati di buoni 
mezzi, malinconici playboy di Tel Aviv con la camicia aperta sul petto e turisti stranieri che di 

Israele conosceranno solo questo albergo. Una signora israeliana di una certa età, nuotando, mi si 
avvicina, guarda la costa e sospira: "Abbiamo dato agli egiziani tutto quello che volevano, e ora 
pretendono anche questa spiaggia. Se arrivano, stia tranquillo, ne faranno scempio, come hanno 
fatto scempio dei nuovi insediamenti che avevamo costruito nel Sinai. Gli egiziani, senza quel 
Sadat, sono come tutti gli altri arabi: non conoscono la manutenzione". Detto questo, se ne va senza 
muovere l'acqua, e la cuffia verde rimane visibile a lungo, mentre si allontana nel minuscolo tratto 
di Mar Rosso dove una signora israeliana può ancora protestare nuotando a rana. 

Hebron - Ho incontrato Mustafa Natsche, ex-sindaco di Hebron, il giorno prima che gli bruciassero 
l'automobile sotto casa; Ibrahim Kara'een, che ha le labbra carnose alla Arafat e dice di amare i 
giornalisti "perché sono dei bastardi", il giorno dopo la chiusura dell'agenzia di stampa palestinese; 
Hanna Siniora del quotidiano Al-Fajar poco prima che gli arrestassero un terzo della redazione. 
Parlare con i leader palestinesi in momenti drammatici non è difficile: si trovano sempre in 
momenti drammatici. Procurarsi un incontro è semplice: i palestinesi sanno che il successo della 
loro rivoluzione artigianale dipende dall'interesse del mondo. 
Capire le loro parole è altrettanto facile, perché parlano inglese. Più difficile è comprendere quello 
che vogliono dire. Sulla spontaneità della rivolta, tutti sono disposti a giurare (e probabilmente 
dicono il vero). Sul fatto che l'Olp di Yasser Arafat rappresenti i rivoltosi, le assicurazioni sono 
altrettanto decise (e qui è legittimo qualche dubbio). Sulla volontà di vivere in pace con Israele in 
futuro, i dubbi sono anche di più: nessuno dei miei interlocutori, alla domanda "Una volta ottenuto 
il vostro Stato smetterete di pretendere Jaffa e Haifa?", ha risposto: "Sì, smetteremo". Tutti hanno 
divagato, e probabilmente non potevano far altro. I palestinesi in rivolta, molti dei quali non 
conoscono altro che il campo profughi dove sono nati, si sono ormai creati una geographia sacra: 
non c'è famiglia che non sia convinta di aver posseduto case sul mare e frutteti, prima del 1948. Lo 
storico Meron Benvenisti, uno dei maggiori studiosi della Cisgiordania, racconta che molti abitanti 
dei Territori, per non rovinare il sogno, sono arrivati a questo punto: negli ultimi vent'anni, non 
hanno più messo piede in Israele. 

Doròt - E una signora sui quarant'anni, nera di occhi e di capelli. Si chiama Tova. Cercava un 
passaggio sulla strada che viene da Gaza e porta a Ruhama, dove vivono molti italiani. Vive a 
Doròt, un kibbutz come tanti altri in Israele: il cibo è onesto e scadente, i giovani tendono ad 
andarsene, le volontarie scandinave passeggiano poco vestite, i bambini giocano con i rottami delle 
macchine agricole ridipinti apposta per loro, e riescono a non farsi male. Tova è sposata con un 
irlandese dell'Ulster, che si è convertito alla religione ebraica ed ora disegna valvole nella fabbrica 
del kibbutz. Nel soggiorno di casa, Tova racconta degli arabi che arrivano da Gaza, distante solo 15 
chilometri in linea d'aria, per lavorare come muratori. "Da quando è cominciata la rivolta" si 
lamenta "ci guardano con aria di sfida. 
Qualche volontaria - sa com'è, girano mezze nude - è stata molestata. Abbiamo chiesto al 
capomastro di tenerli sotto controllo, perché non ci sentiamo sicuri." Chiedo: "Perché non fate a 
meno dei muratori arabi, qui nel kibbutz Doròt?". Risponde: "Bravo. E poi chi le costruisce le 
case?". 

Gaza - Le forze armate israeliane, a richiesta, conducono i giornalisti stranieri in servizio di 
pattuglia. Nessuno sa quanto volentieri, ma lo fanno. Ho trovato a ricevermi, sotto una tenda 
all'ingresso della striscia di Gaza, il sottotenente Richard Brecher, figlio di un avvocato, dotato di 
una divisa impeccabile - cosa rara tra i militari israeliani - e di un inglese ancora più impeccabile 
della divisa. Sostiene che Gaza è ormai molto quieta, e i giornalisti devono decidersi a scriverlo. 
Lo ripete mentre la jeep corre lungo la spiaggia, tra dune di sabbia bianca e il Mediterraneo azzurro. 
Gli dico che qui senza dubbio è tutto quieto, anche perché ci sono arbusti e gabbiani invece di 
palestinesi. L'escursione finisce con caffè, cioccolato e Coca Cola nella tenda del comandante. Sono 
presenti cinque ufficiali. 

Tutti sembrano decisi ad essere educati con l'ospite, ma sono vagamente imbarazzati: come si fa ad 
essere gentili con un italiano sotto una tenda nella striscia di Gaza? Guardandoli bere Coca Cola in 
silenzio, dopo aver condotto l'ospite lungo il mare per dimostrare che tutto va bene, ho capito che, 
oltre alle qualità note, i soldati israeliani ne hanno un'altra: sono così negati alle pubbliche relazioni 
da provocare tenerezza. 
Mai avrei immaginato di pensare questo di Zahal, la macchina da guerra, l'esercito che combatte da 
quarant'anni. 

Kefar Sava - Lo scrittore Amos Oz sostiene che una delle colpe di questo Paese è pretendere troppo 
da se stesso, nutrendosi di ossessioni: "Resurrezione del regno di Davide e Salomone", "Nazione 
che sarà luce tra le nazioni", "Realizzazione del sogno dei profeti". Amos Oz suggerisce di prendere 
come modello Ashdod, porto sul Mediterraneo, pieno di sole e di pensionati: "Una città graziosa e, 
per me, una buona città". 

Forse ha ragione. Forse Israele dovrebbe pensare soltanto a tenere a bada i nemici e la sabbia, come 
ha sempre fatto, ed accontentarsi. La nuova battaglia dovrebbe avere come scopo la conquista della 
qualifica di Paese normale, decente e discreto. Israele lo è già, qua e là: lungo via Dizengoff a Tel 
Aviv, le coppie siedono nelle birrerie all'aperto, e guardano il passeggio. 
Poco più a nord, a Kefar Sava, vado a trovare un soldato conosciuto discutendo a un posto di 
blocco. Ha sposato un'italiana di Cesena, Aurelia. Il soldato si chiama Yosef Segai e vende 
computer. Abita in un appartamento del centro, dove arrivo la sera della festa dell'Indipendenza, 
tagliando una folla di adolescenti che balla il rock 'n roll per la strada. Il padrone di casa e i suoi 
ospiti ritengono che i Territori vadano restituiti, almeno in parte: "Ridiamogliele, quelle terre, e 
vediamo cosa sapranno farsene. Siamo disposti a difendere la nostra patria sul confine peggiore". 
Yosef Segai e i suoi amici votano per un partito che perderà, il giorno delle prossime elezioni. 

Gerusalemme - L'idea del governo italiano di affidare alla Comunità Europea l'"amministrazione 
fiduciaria" della striscia di Gaza e della Cisgiordania non ha provocato, qui in Israele, i turbamenti 
che qualcuno immagina. 
Molti, anzi, ne hanno affermato la genialità: affidare alla Comunità Europea l'amministrazione dei 
Territori significa introdurre la burocrazia in Medio Oriente, cioè offrire a israeliani e arabi qualcosa 
contro cui lottare insieme. Gli uni e gli altri, tuttavia, finiranno col soccombere: da queste parti la 
gente sa come comportarsi davanti a un carro armato, ma scoprirà di essere assolutamente 
impotente di fronte a un formulario piantonato da un burocrate tedesco. 

Proviamo a immaginare che cosa accadrà quando gli eurocrati di Bruxelles sbarcheranno in Terra 
Santa. 
La prima iniziativa della nuova amministrazione sarà quella di annunciare pubblicamente che tutti 
gli atti avranno forma di regolamenti, direttive, decisioni, raccomandazioni e pareri, come stabilisce 
l'articolo 189 del Trattato di Roma. Così i guerriglieri palestinesi che sconfinano dalla Giordania 
non si troveranno di fronte pattuglie di Zahal, l'esercito israeliano, ma un funzionario fiammingo 
seduto a una scrivania nel deserto, come in un quadro di Salvador Dali. Costui chiederà al 
commando di compilare un modulo in cui devono essere indicati: a) persona/e che desidera 
incontrare b) motivo della visita e) orario di probabile uscita dal territorio. 

Un'altra iniziativa della nuova amministrazione sarà l'imposizione di tetti di produzione per le 
eccedenze agricole. Quando la popolazione della Samaria farà Presente che per avere le eccedenze 
agricole occorre prima avere un'agricoltura, gli euroamministratori insisteranno: hanno trascorso 
decenni felici lottando gagliardamente contro la sovrapproduzione di latte e cereali, e il solo fatto di 
essere in Medio Oriente non gli farà cambiare abitudini. 

Non è tutto. I funzionari preposti all'amministrazione fiduciaria, poiché nessun Paese della 

Comunità riconosce Gerusalemme come legittima capitale dello Stato d'Israele, insisteranno nel 
recarsi quotidianamente a Tel Aviv, dove ci sono ottimi alberghi in riva al mare, ma non c'è il 
governo. Con i palestinesi la questione potrebbe essere ancora più complessa: non potendo trattare 
con l'Organizzazione per la Liberazione della Palestina (non è riconosciuta), né con i sindaci delle 
città arabe (sono stati deposti), né con gli organizzatori della rivolta (si nascondono dietro anonimi 
comunicati), né con i rivoltosi (hanno un'età media di undici anni), gli eurofunzionari cominceranno 
a parlare da soli nel deserto. Nessuno si stupirà: da queste parti è un'abitudine da circa tremila anni. 

[1988] 

SUD AFRICA: TAXI, VESCOVI E PROFETI 

SOTTO LA BUCCIA D'ORANGE 

Per arrivare alla scrivania del pastore Hendrik Verwoerd, partendo da Johannesburg, bisogna 
attraversare duecento chilometri di Transvaal. Questa è certamente una buona cosa, a parte il costo 
del taxi: per capire come a qualcuno possa venire in mente di lanciare il "progetto Orange", secondo 
cui i bianchi devono ritagliarsi uno Stato all'interno del Sud Africa, occorre venirci, da queste parti. 
Occorre vederlo, questo mondo piatto, tagliato da strade diritte dove passano i bakkies, i furgoni 
degli agricoltori: il bianco davanti, sguardo sull'asfalto; i neri sul cassone posteriore, occhi al cielo. 
Occorre passare nella cittadina di Bethal all'ora dell'uscita da scuola, e vedere sciami di bambine 
biondissime in uniforme - le figlie degli afrìkaner correre sui prati rasati, sotto il sole, come in un 
giorno qualunque di un'estate olandese. Occorre entrare al "Country Grill", dove i bianchi mangiano 
sotto gli stemmi con i nomi delle famiglie boere (Viljoen, Mal"n, Van Zyl) mentre i neri bevono 
all'esterno, seduti sotto il portico del botile stare. Non c'è ostilità nell'aria: solo la sensazione che le 
cose sono sempre state così, e così rimarranno sempre. 

Forse per questo Hendrik Verwoerd, pastore della Riformata Olandese, non ha nulla del profeta 
esaltato. Sembra piuttosto un abbronzato assicuratore di Rotterdam, che per motivi suoi ha deciso di 
lasciarsi crescere la barba alla Abramo Lincoln. Parla afrìkaans con le segretarie, inglese con 
l'ospite, e sembra vagamente imbarazzato nel ricevere gente in un ufficio-mausoleo pieno di busti 
del padre, Hendrik Frensch Verwoerd, primo ministro assassinato nel 1966, soprannominato 
"l'ingegnere dell'apartheid": altri la architettarono; lui la costruì, pezzo per pezzo. Non intendeva 
essere soltanto una politica repressiva. Era piuttosto il frutto della convinzione che occorresse tener 
divisi coloro che Dio aveva creato diversi. Verwoerd padre fondò i bantustan, le "patrie 
indipendenti" per i neri. 
Verwoerd figlio sogna un bantustan per bianchi. 

Le aperture del presidente F.W. De Klerk - liberazione di Nelson Mandela, promessa di smantellare 
l'apartheid - lo hanno convinto che occorre fare in fretta. Il "progetto Orange", vecchio di cinque 
anni, è entrato così nella fase pratica: la creazione del nucleo dello Stato futuro. Il luogo prescelto è 
questo: Morgenzon, una cittadina sperduta nell'immensità del veld. 
Sono invitati a farne parte tutti i bianchi che ci vogliono stare. Il motto è Hulle wat die Land bewrk 
besit die Land, che in afrìkaans vuol dire "chi lavora la terra, possiede la terra". Verwoerd spiega 
tutto con molta flemma, circondato da stendardi e libri (Mandela: il piano di resistenza, E già 
cominciata la terza guerra boera). Ascoltarlo non è spiacevole. La cosa più fastidiosa durante la 
conversazione è un concerto di campanelli ogni volta che qualcuno entra dalla porta. Poiché 
qualcuno entra ogni trenta secondi, e il concerto di campanelli dura venti secondi, bisogna 
rassegnarsi a porre rapidamente le domande nei dieci secondi che restano. Hendrik Verwoerd non ci 
fa caso, e si limita ad alzare la voce quando serve. 

Il profeta, non c'è dubbio, parla con convinzione. 

Dice di aver cominciato a capire negli anni Settanta: "Bastava entrare in un negozio, o camminare 
per strada, per comprendere che in Sud Africa non c'era più posto per noi bianchi. Noi Afrikaner 
abbiamo i nostri valori, vogliamo vivere a modo nostro. Non ce l'abbiamo con i neri in quanto neri. 
Potrebbero essere giapponesi. 
Il fatto è che non riusciamo a sentirci liberi nel nostro Paese, se l'ottanta per cento della popolazione 
è straniero". La soluzione, secondo Verwoerd, è semplice. 
Die volk, la tribù bianca, deve ritagliarsi un piccolo Stato. Il luogo ideale, dice guardando una 
grande mappa sul muro, con l'occhio acuto del capo scout, sono le ex-repubbliche boere 
indipendenti, fondate alla metà del secolo scorso al termine del Grande Trek, e finite nel 1910 
nell'Unione Sudafricana ("una trappola dell'imperialismo britannico"). Più esattamente, il Transvaal 
Orientale e la parte settentrionale dell'Orango Free State. Faccio notare che il nuovo Stato non 
avrebbe sbocco al mare. "Potremmo usare Maputo in Mozambico" risponde, come se fosse la cosa 
più naturale al mondo. 

Hendrik Verwoerd ammette che il "Progetto Orange" incontra difficoltà. Innanzitutto, dice, "i 
bianchi del Sud Africa credono di poter ancora controllare tutto il Paese, ma si devono rendere 
conto che è un'illusione". 
In secondo luogo "non sono disposti a rinunciare alla mano d'opera nera. Questo punto è 
fondamentale: finché chiederemo ai neri di lavorare per noi, dipenderemo da loro. Dobbiamo invece 
adottare un sistema economico che ci permetta di essere autosufficienti. 
Molti ragazzi, nauseati dalla vita nelle grandi città multirazziali, vengono qui, e accettano qualsiasi 
lavoro". Chiedo quanti sono questi volenterosi, ma Verwoerd, profeta tranquillo, non risponde. 
Dice: "Sono parecchi, ma sono poveri. Abbiamo bisogno invece di persone che vogliono investire, 
ma quelle si fanno desiderare". 

Per adesso, nelle case in stile olandese di Morgenzon vivono circa mille bianchi. A zonzo per le 
strade, o al lavoro nei loro giardini, stanno quattromila neri. 

Approfittando di una pausa nel concerto dei campanelli, domando a Verwoerd come questi neri 
giudicano gli Oranjewerkers, gli avanguardisti del "progetto Orange". Pensano che siete matti? Il 
pastore ha un attimo di esitazione, poi sorride: "La maggioranza non è interessata. Alcuni sono 
allarmati perché sanno che non li vogliamo. Altri capiscono che anche noi bianchi, come loro neri, 
abbiamo legittime aspirazioni. Il guaio è che non possiamo realizzarle insieme. Ci spiace, per loro e 
per De Klerk". 

Dell'attuale presidente, che ha cambiato la storia del Sud Africa, il pastore non ha grande stima. De 
Klerk viene accusato di "prendere in considerazione solo gli interessi dei neri", e di non capire che 
"se il potere passa alla maggioranza di colore, sarà la guerra civile". 
La grande colpa del partito nazionale al potere, spiega Verwoerd con l'aria paziente di un maestro 
alle prese con un allievo nuovo, è "non aver capito che il sogno di un Sud Africa unitario è svanito: 
è necessario che le singole etnie prendano casa nelle diverse zone del Paese, e lì vivano tranquille: 
gli zulù nel Natal, gli indiani intorno a Durban, i meticci nella provincia del Capo, i neri nei loro 
bantustan. In fondo anche mio padre la pensava così. Ereditò uno Stato unitario, ma il suo obiettivo 
era arrivare a Stati separati". 

E perché il sogno di suo padre - l'idea dell'apartheid - non ha funzionato? Verwoerd non ha dubbi: 
"La colpa è dei bianchi che volevano mano d'opera nera, per arricchirsi. Il mondo, da questo punto 
di vista, ha ragione. I bianchi in Sud Africa hanno sempre voluto comandare. E se adesso non 
corrono qui da noi nel Transvaal è perché si illudono ancora di poter mantenere il controllo del 
Paese. Ma io lo dico e lo ripeto: volete conservare tutto? Perderete tutto. Proprio come in Rhodesia. 
Meglio accontentarsi. Certo, nel nuovo Stato saremo più poveri, ma almeno avremo il controllo 
sulle nostre vite. Parleremo Afrikaans e useremo i nostri messali". E lei crede davvero, pastore 

Verwoerd, che i padroni delle miniere d'oro di Johannesburg e delle ville del Capo lasceranno tutto 
per venire qui a coltivare i campi insieme a lei? Il profeta non sente. 
Sta spiegando che il nuovo Stato si chiamerà Terra d'Orange, oppure Afrikana. "Sarà più grande 
dell'Inghilterra, forse grande come la Francia" dice, parlando non più a me, ma all'Africa verde sul 
muro, come se l'Africa potesse rispondere, come se potesse sentirlo sopra il frastuono dei 
campanelli. 

I CALZINI DELL'ARCIVESCOVO 

Ci sono personaggi di cui si capisce tutto soltanto guardando una fotografia. Quando ce li si trova di 
fronte, è come rivedere una vecchia conoscenza. Altri risultano più piccoli, oppure più vivaci, 
oppure più insolenti. 
Desmond Tutù è più tutto: più piccolo, più vivace, più insolente, se l'aggettivo è lecito per un 
arcivescovo. 
La sua residenza - a Bishopcourt, nei dintorni di Città del Capo - è più elegante di quanto 
immaginassi. 
La sua camicia, più viola. Le calze, più viola della camicia. Meglio, ciclamino. Posso dirlo con 
certezza perché Desmond Tutù le ha lasciate in bella mostra durante tutta la conversazione, alte su 
una sedia, dicendo che a metà pomeriggio il mondo è bello senza scarpe. 
Forse tutti gli arcivescovi portano calze color ciclamino, e quindi sto dicendo qualcosa di molto 
ovvio: i pochi che ho incontrato, però, avevano sempre le scarpe, e quindi la sorpresa a Bishopcourt 
era genuina. 
L'incontro è stato rocambolesco, come è rocambolesco tutto quello che riguarda Desmond Tutù. 
Prima negato, poi annunciato, quindi promesso, infine cancellato. 
La telefonata per dire che, in fondo, un'intervista era possibile, è arrivata alle tre del pomeriggio; 
l'appuntamento era alle 3.30. Poiché Bishopcourt dista mezz'ora di automobile, si è trattato di 
precipitarsi in strada, fermare un taxi e chiedergli di fare in fretta, prima che Sua Eccellenza 
cambiasse idea. Il taxista meticcio ha preso a correre come un rapinatore e non si è scomposto: era 
la seconda volta che portava ospiti da Desmond Tutù, e sempre in quel modo. 

La residenza dell'arcivescovo sembra una country house inglese, poggiata tra i saliscendi del 
Devon. Grandi porte-finestre laccate di bianco, moquettes, biblioteca, vecchi tavoli a cancello. Le 
segretarie dicono di aspettare qualche minuto. Lui sta per arrivare. Quando arriva, Desmond Tutù si 
versa il tè, saluta, chiede a che ora è il volo per Johannesburg. Poi fa segno di seguirlo nello studio. 
Si siede e sfodera le calze color ciclamino. 
Dice: "Possiamo cominciare", e subito esplode in una risata. Sconvolgente, brevissima e insidiosa. 
Quando, non sapendo che fare, mi unisco a lui, Tutù ha già finito, e mi fissa severo. 

Per tutta la vita quest'uomo ha suscitato polemiche: quando è diventato primo vescovo nero di 
Johannesburg, quando ha ricevuto il premio Nobel per la pace (1984), quando è stato promosso 
arcivescovo anglicano di Città del Capo (1986). Ogni volta che apre bocca, quattro quinti dei 
sudafricani applaudono, e un quinto impreca. C'è chi lo odia con tutto il cuore: poche ore fa si è 
saputo che qualcuno aveva pensato di legare il feto di un babbuino al cancello, per dire all'inquilino 
di Bishopcourt che assomigliava ad una scimmia. L'interessato non si scompone. Preferisce ripetere 
che il suo nome - Tutù - potrebbe indurre qualcuno a credere che l'arcivescovo sia una ballerina. 

Poi parte, come una locomotiva che acquista velocità. 
"La Chiesa in Sud Africa" dice "non avrà più l'alto profilo del passato, perché ora i movimenti di 
liberazione sono finalmente legali. Noi parlavamo per i senza voce, per gli oppressi e i deboli. Ci 
siamo fatti avanti perché c'era un vuoto. D'ora in poi saremo meno necessari. 
Saremo la coscienza della nazione, anche se l'apartheid se ne andasse domani." Chiedo se ha fiducia 
nel presidente F.W. De Klerk, l'uomo che ha liberato Mandela. Ci pensa un attimo. "Devo basarmi 
su due cose. Una è la mia esperienza. Quando sono stato a vederlo, ho detto "Ecco, qui abbiamo 
qualcuno di completamente diverso, e migliore, del suo predecessore". 
Be', uno potrebbe dire che qualunque cosa sia meglio di P.W. Botha. In secondo luogo, mi fido di 
Mandela. 
Se lui dice "Mister De Klerk è un uomo integro", io devo credergli. Vede, io ero a cena con Nelson 
due domeniche fa. Eravamo soli. Non era obbligato a ripetere le cose che aveva detto in pubblico. 
Invece le ha ripetute. 
Mettiamola così: voglio considerare tutti santi, finché non è provato che sono furfanti." 
Monsignore, e la lotta armata? "Noi eravamo contrari, ma dicevamo di capire le ragioni per cui i 
movimenti di liberazione, in assenza d'altri mezzi, ricorrevano alla violenza. Ora quei movimenti 
sono legali, e quindi abbiamo chiesto loro una sospensione. Non rinuncia. 
Sospensione." Dalla lotta armata, Desmond Tutù passa alle nazionalizzazioni: "La gente tende a 
sfuggire certe parole. In Sud Africa l'energia elettrica, i trasporti, gli ospedali sono nazionalizzati. 
Così in molti altri Paesi. Il mercato da solo non sa decidere. Non dice "guarda là, c'è gente che ha 
bisogno della casa". 
Il mercato, mi sembra, tende a favorire i forti. Quello che la gente dice è: ci deve essere una 
ristrutturazione radicale dell'economia e della società. Non è possibile che i neri, l'ottanta per cento 
della popolazione, posseggano solo il tredici per cento della terra. Avremo una redistribuzione 
molto seria. E questo non accadrà perché alcune persone simpatiche e gentili diranno "Bene, adesso 
regaliamo un pezzo della nostra azienda agricola".
È il governo che deve decidere. Non vogliamo Usare il termine nazionalizzazioni? Diciamo 
"maggiore equità". A me sembra che in questo Paese la libera economia di mercato sia libera 
soltanto per modo di dire". 

Tutù fa una pausa e si guarda intorno, come per controllare che l'acquario con i pesci tropicali, il 
manifesto di danza americana e la sua foto col Papa siano ancora al loro posto. Gli chiedo se non ci 
ha mai odiati, noi bianchi. Ride di gusto, come se si aspettasse una domanda del genere per 
mostrare il suo virtuosismo. 
"No. Però mi arrabbio. Qualche volta mi arrabbio molto." Monsignore, esponenti del governo 
sostengono che le recenti aperture sono state fatte perché giuste e opportune, non sotto la pressione 
delle sanzioni imposte dall'Europa e dall'America. Tutù di nuovo ride, e sbatte i piedi chiusi dentro i 
calzini ciclamino: "Che lo vadano a raccontare ai loro amici. Quando il presidente De Klerk ha 
mostrato di voler fare sul serio, gli ho telefonato per congratularmi, e gli ho detto che stavo per 
partire per gli Stati Uniti. Mi ha chiesto subito: "Dirà di levare le sanzioni?". Dia retta, caro italiano: 
ciò che ha fatto ragionare quella gente sono le sanzioni. Per questo mi hanno umiliato, molestato, 
tolto il passaporto. 
Perché chiedevo le sanzioni". 

L'arcivescovo sembra aver preso gusto. Continua a parlare, sempre più appassionato. Ammette che 
tutti, quando si tratta di Desmond Tutù, non hanno mezze misure: o lo amano, o non lo possono 
sopportare. Questo argomento sembra piacergli particolarmente: la risata sale ancora più in alto, gli 
occhi piccoli brillano di soddisfazione. "Stia attento. In Sud Africa, nella comunità nera, mi 
sostengono al cento per cento. Diciamo che divido i bianchi. Well, you know... succede. Ha letto il 
vangelo di Giovanni? Il figlio di Dio, bravo ragazzo, viene per salvarci. Però Giovanni, in ogni 
capitolo, dice come Gesù Cristo costringa gli uomini a schierarsi. O sono pro, o sono contro. Lei 
capisce, io vorrei tanto essere amato. Ma non a patto di tacere o mentire. 
Vede, quando c'è l'ingiustizia, non esiste la neutralità. 
Thank you, thank you, thank you. Thank you very much." L'arcivescovo alza le braccia come un 
arbitro di pallacanestro, per far capire che l'incontro è finito. 
Desmond Tutù - premio Nobel, eroe, furbo o ballerina - deve alzarsi, deve andare, deve partire. 
Deve portare nel mondo le sue calze color ciclamino. 

[1990] 

TRA GLI AMERICANI 

L'AMERICA SI MANGIA 

LosAngeles (California) - Non si fermano nemmeno davanti alle fauci di King Kong, alle sparatorie 
di Mùnta Vice e ai gemiti di E.T., che vuole sempre tornare a casa e apparentemente non c'è ancora 
riuscito. Anche negli Universal Studios di Hollywood, dove turisti di tutto il mondo vengono spinti 
qua e là come caprette indisciplinate, gli americani si distinguono. Nessuno mangia come loro. 
Nessun altro popolo al mondo mostra la stessa ingordigia annoiata, metodica, implacabile. 
Nessuna nazione, salvo l'America, sa passeggiare e allo stesso tempo masticare, assaggiare, 
piluccare, affondare i denti in hot dogs formato gigante, patatine in confezione extralarge, 
hamburgers, cheeseburggrs, fishburgers, scampi fritti, appièpies, sfoglie con lo sciroppo. Molte di 
queste persone sono in dieta, o almeno così è lecito supporre, dal momento che bevono Diet Pepsi. 
Ma anche di Diet Pepsi ingurgitano bicchieri che sembrano secchielli, con gli occhi innocenti di 
bambini in vacanza. 
Quando si parla di americani e di cibo, in sostanza, l'avverbio-chiave non è tanto "come", ma 
"quanto". 
Il motto da aggiungere sulla bandiera, di fianco alle stelle e alle strisce, è composto di tre parole: 
large, extralarge e kingsize. Per capirlo, non occorre sfidare King Kong dentro i tunnel degli 
Universal Studios. Basta passeggiare in un supermercato di Long Beach e vedere che i sacchetti di 
patatine sono alti come bambini di cinque anni, oppure entrare in uno dei cinema di Hollywood, 
bassi tra le palme e i neon. Al pubblico, si ha l'impressione, non importa molto del film. Anche 
perché lo intravede soltanto, nascosto dietro impressionanti confezioni di popcorn. 

Nemmeno in questi tempi difficili - che gli americani stiano uscendo da una recessione economica, 
o se lo siano soltanto messi in testa, è secondario - la situazione è cambiata: l'America è pronta a 
fare a meno di tanti piccoli lussi, ma non intende ridurre le porzioni. 
E pronta ad esaminare le giustificazioni morali della panna artificiale, ma non rinuncia ai dolci. Il 
professor William Rathje, massimo studioso statunitense di rifiuti (da sedici anni rovista nella 
spazzatura), sostiene di trovare regolarmente nelle discariche, insieme al cellophane che avvolge il 
pane integrale, biscotti al cioccolato e avanzi di torte alla crema. Segno che gli americani mentono, 
come si sospettava. 
Se peccano nell'intimità delle loro cucine, però, in pubblico mostrano grande virtù. Tutti - dal 
governatore della California alle attrici filiformi che guardano con sospetto perfino i croissant 
innocui dell'albergo Chateau Marmont - sembrano ipnotizzati dall'argomento "cibo". Con una 
passione pari solo all'incompetenza, la nazione discute di cucina, guarda in televisione ometti dagli 
accenti strani che parlano di un soufflé, acquista libri che descrivono piatti stranieri che pochi hanno 
visto, e nessuno sa pronunciare. L'ultimo uscito s'intitola The American Gourmet, ed è opera dei 
coniugi Jane e Michael Stern: racconta la storia della gastronomia nazionale a partire dagli anni 
Cinquanta, quando la gente metteva insieme tre prodotti in scatola per sentirsi creativa, e in nome 
del flambé dava fuoco a qualsiasi cosa capitasse a tiro. 

Se consumassero tutto il cibo di cui discutono, gli americani non sarebbero soltanto grassi, e 
qualche volta obesi: esploderebbero. Parlare, invece, non ingrassa. 
La California, che impone agli Stati Uniti le mode che gli Stati Uniti imporranno al mondo, è 
particolarmente appassionata in questo gioco. Tra le ultime manie c'è il ripudio della cucina 
francese, dopo un amore durato oltre cent'anni ("Non si può negare che i francesi superino ogni altra 
nazione per l'eccellenza della loro cucina" scriveva l'influente gastronoma Fannie Farmer nel 1896 perché 
poi aggiungesse ketchup alla sua salsa vinaigrette, è un segreto che si è portata nella tomba). 

Oggi negli Stati Uniti mangiare come a Parigi viene considerato disastroso per la linea, pericoloso 
per il cuore e insidioso per il portafoglio, toccato duro dalla recessione. Quest'umore antifrancese 
sta facendo le prime vittime: qui a Los Angeles hanno chiuso i ristoranti L'Ermitage e La Serre, 
mentre la reputazione dell'Orangerie si sta rapidamente deteriorando. La cucina in voga, oggi, è un 
misto di italiano, americano e giapponese: italiano perché è buono, americano perché è di casa e 
giapponese perché giapponesi sono i proprietari dei locali. 

Chi non è impegnato a boicottare ristoranti, si diverte a leggere i giornali, che da tempo hanno 
capito tutto il potere della parola food, cibo. Le rubriche in cui viene decantata la bontà del 
formaggio di capra o viene pianto il declino della quiche lorraine non si contano più. Il Los Angeles 
Times pubblica regolarmente la hit-parade delle ricette (dove compaiono nomi preoccupanti come 
khachapurì, grano al caramello e minestra albondingas). Tempo fa, lo stesso quotidiano aveva 
suggerito di inserire tra i propositi per il nuovo anno questo comandamento: "Pensa alla salute, 
pensa ai tuoi amici, guarda quello che mangi". Suggerimento inutile perché, come abbiamo visto, 
gli americani non fanno altro. Il problema è che, dopo aver guardato quello che mangiano, se lo 
cacciano in bocca. 

Consapevoli di tutto questo, i professionisti del cibo si stanno dando da fare. McDonald's, senza 
rinnegare il fast food, ha introdotto l'hamburger McLean (McMagro), dove il sapore viene dato da 
un'alga marina. 
Paul Fussel, autore di The Dumbing of America (Il rimbecillimento dell'America), si scaglia contro 
le belle donne che mangiano patatine fritte ("Vorrei correre verso di loro e gridare please, madam, 
stop it!"). L."American Dietetic Association" offre alle casalinghe consigli come questo: 
"Impeditevi di assaggiare: prima di entrare in cucina mettete sulla bocca una mascherinachirurgica". È servito a poco: tra Natale e l'Anno Nuovo, è stato calcolato, l'americano medio mette 
su tre chili. Il professor Robert Bellah dell'Università di Berkeley, a questo proposito, riporta 
l'affascinante risultato di un sondaggio d'opinione. Alla domanda "Qual è l'oggetto nella vostra vita 
di cui non potreste più fare a meno?", la maggioranza degli intervistati ha risposto: "Il mio forno a 
micro-onde". 

L'ossessione americana per il cibo è tale che un terzo dei prodotti alimentari posti in commercio 
porta ormai qualche promessa legata alla salute. Parole come lite (leggero) e espressioni del tipo 20 
percent lessfat ("venti per cento in meno di grassi") sono ormai ritenute obbligatorie dai produttori, 
ma hanno perso completamente significato: non è chiaro, ad esempio, di cosa sia più leggera una 
margarina leggera, e da dove si debba partire per calcolare il venti per cento in meno di grassi in 
una hamburger. Anche il governo federale ha dovuto ammettere che la situazione si andava facendo 
grottesca (oppure, per usare le parole del ministro della Sanità, che "i supermarket sono diventati 
torri di Babele"), e ha deciso di intervenire. Così, la Food and Drug Administration ha stabilito che 
espressioni come "con pochi grassi" o "leggero" in futuro vorranno dire una cosa sola, e tutti i 
prodotti porteranno un'etichetta, se saranno grandi abbastanza da potercela incollare. 
L'etichetta indicherà il totale delle calorie; le calorie derivate dai grassi e i grassi complessivi; i 
grassi saturi; il colesterolo; i carboidrati complessivi; gli zuccheri; le fibre dietetiche; le proteine; il 
sodio; le vitamine; il calcio e il ferro. Queste indicazioni verranno date "per porzione". E qui, non 
c'è dubbio, si scatenerà la bagarre, perché occorrerà stabilire quanto grandi dovranno essere le 
porzioni (serving sizes). Sarà un giorno importante, nella storia d'America. Qualcuno, infatti, dovrà 
rendersi conto che la Coca Cola può essere servita anche in bicchieri inferiori al mezzo litro, e la 
lingua inglese dispone di altri aggettivi oltre large, extralarge e kìng size. 

NIENTE NUBI SU LAS VEGAS 

Las Vegas (Nevada) - Questa città inizia duecento chilometri lontano, davanti a "Jenny Rose", un 
ristorante sormontato da un cuore giallo al neon, dove le cameriere in pantaloni hanno sessant'anni, 
chiamano tutti dolcezza e credono che l'Italia si divida in vecchia e nuova: gli italiani che vivono in 
America vengono dall'Italia vecchia; chi passa con un'automobile a noleggio e una mappa del 
Nevada in mano, arriva dall'Italia nuova. Coppie di pensionati californiani parcheggiano le Cadillac 
nel sole, siedono al banco e ritagliano i buoni-sconto dalla rivista Las Vegas Visitor, discutendo 
quale sia l'offerta migliore. Poi ordinano la stessa hamburger che hanno ordinato per trent'anni, e lo 
stesso bicchiere di ghiaccio spruzzato di Coca Cola. Anche le cameriere sembrano le stesse di 
trent'anni fa. 
Anche allora, probabilmente, chiamavano tutti dolcezza. 
Le luci di Las Vegas appaiono dopo due ore di strada uguale. Cambiano solo i cartelloni 
pubblicitari, dai quali i grandi casinò promettono prezzi sempre più bassi e attrazioni sempre più 
sorprendenti: tigri bianche nel deserto, fontane infuocate in una città assetata, foreste tropicali nello 
Stato della siccità. Altre proposte arrivano dalla radio, 98.1 in modulazione di frequenza, che 
indirizza gli automobilisti verso alberghi da diecimila lire a notte, ripetendo ogni mezz'ora le 
condizioni del tempo e del traffico - e non si capisce perché, dal momento che non cambiano mai: 
cielo azzurro, niente nuvole, strada libera. 

In questi giorni Las Vegas ospita la fiera dei prodotti elettronici di largo consumo, e brulica di 
rappresentanti e venditori. Settantaduemila, per l'esattezza. 
Espongono televisori sempre più grandi e videocamere sempre più piccole. Una ditta presenta 
Transition 2000, "il telefono che ti cambia la voce al punto che neanche tua madre la riconosce" (da 
maschio a femmina, da femmina a maschio, da adulto a bambino, da bambino ad adulto). Nei finti 
tropici dell'hotel Mirage, mi fermo a parlare con i rappresentanti della "Stereo Stone", che produce 
altoparlanti camuffati da pietre. 
Assicurano che sono impermeabili, possono essere trasformati in fontane e si vendono bene, 
nonostante la difficile situazione economica negli Usa. Non mi mostro stupito. Di molte cose si può 
fare a meno, lascio intendere; non di una roccia in giardino che canta con la voce di Frank Sinatra. 

Fiere e congressi, lo scorso anno, hanno portato a Las Vegas-due milioni di visitatori. Altri venti 
milioni sono arrivati per il gioco, le donne, i matrimoni e i divorzi, le quattro branche dell'industria 
locale, tutte concepite pensando alla natura umana, notoriamente a prova di recessione. Il declino, 
quando è arrivato, è arrivato per altre cause: l'Aids ha reso meno popolari le ragazze di una notte; 
altri Stati, ormai, hanno leggi liberali in materia di divorzi. Sono lontani i tempi in cui i legislatori 
del Nevada, mostrando genio giuridico pari allo spirito imprenditoriale, stabilirono di accordare il 
divorzio per "crudeltà mentale" anche alla moglie il cui marito leggesse il giornale a tavola, o al 
marito la cui moglie entrasse nel letto con i piedi freddi. 

Il gioco d'azzardo, invece, non tramonta. Il cliente americano non è più quello che qui chiamano 
high roller, il personaggio che spende molto, rischia tutto, e lascia dietro di sé debiti e leggende. 
Oggi il giocatore medio è un ragioniere attento, e le autorità locali lo hanno studiato come fosse un 
insetto: quarantasette anni bianco, maschio, sposato, con un reddito tra i 20mila e i 40mila dollari 
all'anno (30 e 60 milioni di lire). È venuto a Las Vegas in passato, e ha programmato il viaggio con 
un mese di anticipo. Rimane due o tre notti: spende 135 dollari per l'alloggio; 221 per ristoranti, 
bevande e spettacoli; al gioco dedica cinque ore e mezzo al giorno, e mette in bilancio 533 dollari. 
Qualche volta si cimenta con il videopoker o il blackjack. Di solito, però, rimane appollaiato dietro 
una slot-machines, con un secchiello pieno di monete in grembo e una birra di fianco al posacenere. 

Trovare questo "americano medio" non è difficile, e spiarlo è delizioso. Per questo sono rimasto due 
giorni nel nuovo hotel-casinò Excalibur, il secondo più grande albergo del mondo, costruito a forma 
di castello medioevale, con torri, guglie e ponti levatoi. Ho pedinato rappresentanti di commercio 
del New Jersey che pagavano venti dollari per farsi fotografare vestiti da Re Artù, e coppie del 
Texas che compravano un elmo di plastica e lo mettevano in testa al figlio in carrozzella. 
Ho pranzato al Buffet della Tavola Rotonda (tre dollari e mezzo "tutto quello che potete mangiare"). 

Sono rimasto per mezz'ora davanti al "lancio della strega": picchiando violentemente con un 
martello su una leva, la strega di stracci schizza in alto, e deve ricadere in una pentola. Il rischio è 
vincere: enormi draghi turchesi di peluche sorridono insolenti, aspettando il campione di turno. Alla 
fine, ho chiesto al responsabile delle pubbliche relazioni se l'insieme non era grottesco. Ha sorriso 
indulgente: "Vede, noi non cerchiamo l'accuratezza storica. Noi vogliamo soltanto che la gente si 
diverta. E poi, dia retta: nessuno in America ha idea di com'è fatto un castello medioevale." 
Dev'esser vero. I clienti non scoppiano a ridere davanti ai camerieri vestiti da giullari, e non si 
chiedono perché il Villaggio Medioevale (primo piano) ospiti sia il Caffè della Foresta di Sherwood 
sia l'Oktoberfest Beer Garden. Non protestano mentre gli altoparlanti ripetono: "Sua Maestà il Re 
intende ricordarvi lo show del Mago Merlino. Per informazioni, chiamate il sette-sei-zero-zero". 
Non si vergognano di commissionare una ricerca araldica. Prima di partire, provano con la massima 
serietà ad estrarre la spada dalla roccia. Due tentativi sono gratuiti; i premi vanno da un portachiavi 
di plastica a un'automobile giapponese. 

Parlo con alcuni di questi ospiti, fingendo di ignorare che hanno un pugnale di plastica infilato nella 
cintura. 
La recessione, assicurano, esiste. Ma a casa, lontano. 
In Texas, in California, nel New Jersey. Non qui a Las Vegas, dove si viene per non pensare. Bugsy 
Siegel, il gangster ebreo interpretato sullo schermo da Warren Beatty, l'aveva intuito, quando nel 
1946 decise di costruire il primo casinò - il Flamingo - in mezzo al deserto del Nevada. C'è ancora, 
il Flamingo. Offrono steak and lobster per sei dollari e ottanta. Aragosta e bistecca, insieme. Agli 
americani, è noto, piace così. 

QUELLA BUGIARDA PARIGI 

Parìs (Texas) - Arrivo in questa Parigi del Texas verso sera, su un'automobile piena di mappe e di 
popcorn, con in testa una delle idee malsane di cui i giornalisti vanno fieri: scegliere una piccola 
città d'America "- una qualunque - per capire cosa s'aspetta da un Presidente che ha studiato a 
Oxford, e suona il sassofono. 
Paris sembrava una buona scelta. Minuscola al punto giusto, lontana da quasi tutto, è nota soltanto 
per il nome, che il regista tedesco Wim Wenders ha scelto come titolo d'un film diventato celebre. 
Riparto dopo quarantott'ore forte di una convinzione: mai ricordare Paris, Texas a Paris Texas. Lo 
detestano. Soprattutto, mai nominare Wim Wenders. Lo odiano. 

Non è questione d'ingratitudine. A questa gente importa poco che il film sia stato scritto da Sam 
Shepard, interpretato da Nastassja Kinski e Harry Dean Stanton, e abbia vinto la Palma d'Oro al 
Festival di Cannes per voto unanime della giuria. Wim Wenders - ragionano qui - ha imbrogliato. 
Ha reso celebre Paris Texas per le ragioni sbagliate. L'ha rappresentata come un angolo di deserto, e 
qui deserto non ce n'è; in città ha girato soltanto una scena in un parcheggio vuoto; ha legato il 
nome di Paris a storie losche, quartieri a luci rosse e prostituzione, mentre questa è una dry town 
nella Bible Belt (una "città asciutta" nella "fascia della Bibbia"), dove è vietato toccare una birra, e 
le scollature di Nastassja Kinski provocherebbero un'insurrezione. 

In effetti, Paris Texas non ha la stoffa per un film drammatico. E una cittadina di ventiquattromila 
abitanti rincantucciata nell'angolo nord-orientale dello Stato, nel punto dove gli alberi incontrano la 
prateria. Fondata nel 1839 su un'altura presso il Red River, bruciata tre volte, non ha subito i grandi 
mutamenti economici e sociali legati alla scoperta del petrolio, vero re del Texas. Paris never hit oil, 
"Parigi non ha mai trovato il petrolio" dicono qui. Per cent'anni è vissuta sul cotone; poi, durante la 
Seconda Guerra Mondiale, ha ospitato un grande campo militare, Camp Maxey; oggi prospera 
grazie ad alcune grandi industrie che, in seguito a pressioni politiche e incentivi, hanno scelto la 
contea per impiantare i propri stabilimenti. Sono arrivate la Kimberly-Clark (pannolini), la Philips 
(lampadine), la Babcock & Wilcox (boiler) e la Campbell Soup Company, che produce minestre in scatola e sughi pronti, tra cui la Prego Spaghetti Sauce. 

Nessuno sa dirmi di dove venga il nome "Paris", che affiancato a "Texas" forma un gradevole 
ossimoro. 
L'ipotesi più probabile è che sia nato da una conversazione tra i clienti del negozio che tale George 
Wright aprì centosessant'anni fa su una curva della strada, oppure dalla proposta di un commesso 
d'origine francese. Nessuno, d'altro canto, sembra molto interessato a sfruttare i vantaggi offerti dal 
gemellaggio. 
Di sapore francese, a Paris Texas, c'è soltanto una corsa ciclistica denominata Tour de Paris e un 
negozietto d'abbigliamento chiamato Paris Vogue. C'era anche una piccola Torre Eiffel eretta nei 
giardini pubblici, ma un tornado se l'è portata via. 

A Paris - una delle sette città d'America con questo nome - la gente è interessata ad altre cose. Nella 
contea il 35 per cento della popolazione è impiegato nell'industria, il 22 per cento nei servizi, il 14 
per cento nell'amministrazione pubblica. Il resto sono farmers, agricoltori e allevatori, che la sera 
entrano col cappello in testa dentro il ristorante "Fish Fry" - specialità, pesce gatto - e ne escono con 
uno stuzzicadenti in bocca. 
Nome a parte, le attrazioni turistiche sono poche: c'è la piazza con la fontana, che negli anni Venti 
guadagnò a Paris l'appellativo di prettiest town in Texas, la città più carina del Texas; la vecchia 
dimora della famiglia Gibbs - ricchi interrateli - sopravvissuta agli incendi; la tomba di Willet 
Babcock, sormontata da una statua di Gesù Cristo con gli stivali da cowboy. 

Non è il posto dove impazziscono per il nuovo cinema tedesco, senza dubbio. Alla Camera di 
Commercio di Clarksville Street non sanno capacitarsi di avere di fronte un italiano che ha 
attraversato il mondo per via di quel film. Superato lo choc, offrono pubblicazioni, pieghevoli e 
opuscoli dove la città elenca orgogliosamente le sue glorie più minuscole (corse di dragster, festival 
folk, vino di more, monumento ai veterani della Confederazione); dell'ispirazione data a Sam 
Shepard e Wim Wenders, non una parola. L'unico disposto ad ammettere d'aver visto il film ("Non 
tutto" tiene a precisare) è il decano del Paris Junior College, Dwight Chaney. Grande amante 
dell'Europa, e forse per questo autorizzato a mantenere un ufficio caotico, Chaney racconta di aver 
assistito alla "prima" organizzata qui a Paris, di fronte a una città allibita. Ricorda anche di essere 
stato in Europa, quell'anno: "Ogni volta che vedevo un manifesto con la scritta Paris, Texas mi 
veniva voglia di gridare "Non credeteci! Non è così! 
Io sono di Paris Texas!"". 

Anche al college, tuttavia, preferiscono parlare della nuova America piuttosto che di un vecchio 
film, di Bill Clinton piuttosto che di Wim Wenders. "Questa terra" spiega l'ex-presidente Louis 
Booth Williams, cinquantatré anni di militanza nel locale Rotary Club "è terra di "conservatori 
democratici", nella migliore tradizione del Sud. Siamo noi che abbiamo fatto eleggere Ronald 
Reagan, e siamo noi che ci siamo stancati di George Bush. Vuole sapere come Paris, Texas ha 
trascorso gli ultimi anni di recessione economica? Bene, direi. Le nostre due industrie più grandi, 
come saprà, producono minestre e pannolini. E gli americani, recessione o no, continueranno a 
consumare minestre. 
I bambini - scusi il particolare - continueranno a riempire i pannolini. Clinton? Cosa vuole che le 
dica. 
Diamogli tempo. Di sicuro, la sua giovane età non ci preoccupa. Anzi: a quarant'anni si hanno più 
energie e più entusiasmo." 
Louis B. Williams ("B. sta per Booth. Booth: come l'assassino di Lincoln") propone un'ispezione 
del college, prima di andare a colazione in compagnia della moglie Maiy Lou nel ristorante Texas 
Belle, dove offrono tè ghiacciato e zuppa di tortillas tra tappeti rosa e tovaglie gialle. Mi vengono 
mostrate aule immense, biblioteche vaste come aeroporti, una copia del David di Michelangelo, un 
busto del senatore texano A.M. 

Aiken opera dello scultore italiano Gualberto Rocchi, che quando arrivò da queste parti volle 
cucinare spaghetti per tutti, e mise in subbuglio l'intera città alla ricerca dei chiodi di garofano. In 
ogni strada, in ogni stanza, in ogni incontro, ritrovo l'orgoglio egocentrico della provincia 
americana, convinta che dal mondo possano arrivare ottime decorazioni; mai nulla d'indispensabile. 
Wim Wenders, intellettuale sofisticato, da queste parti è un marziano. Soltanto per un attimo, nel 
laboratorio di "tecnica della gioielleria" (orgoglio del Paris Junior College) penso di aver trovato 
una tifosa del regista tedesco. E un'insegnante che, saputo il motivo per cui mi sono spinto fin qui, 
si entusiasma. 
Paris, Texas, dice sognante, è un film poetico, evocativo, fondamentale. Strabiliato, le chiedo il 
nome. Ulla Raus, risponde. Cittadina tedesca. 

SULLE TRACCE DI BABY CLINTON 

Hope (Arkansas) - Era dal giorno del ritrovamento del cocomero campione del mondo (270 libbre, 
122 chili) che da queste parti non festeggiavano con tanto entusiasmo: per la seconda volta in 
questo secolo, grazie all'elezione del concittadino Bill Blythe Clinton, i 10.290 abitanti di Hope, 
Arkansas hanno l'impressione di vivere al centro del mondo. Ci voleva un presidente, non c'è 
dubbio, per riuscire nell'impresa: Hope è un luogo genuinamente scialbo, pervaso soltanto da quella 
speciale malinconia americana che ha ispirato pittori come Edward Hopper e scrittori come Dashiell 
Hammett, e convinto milioni di americani che non conoscono Hopper e Hammett a passare le 
vacanze altrove. 

Eppure la sorte ha voluto che il 42° presidente degli Stati Uniti nascesse proprio qui, per la gioia 
dell'azienda di soggiorno. I turisti sono ancora pochi - 669 presenze accertate dal 3 novembre, 
giorno dell'elezione - ma il business è avviato. In città tutti sembrano aver conosciuto il futuro 
presidente, vissuto qui fino all'età di otto anni, e molti gli attribuiscono abitudini preoccupanti. Baby 
Clinton, secondo le testimonianze, all'età di cinque anni leggeva due quotidiani, portava blue-jeans 
quattro misure troppo grandi e seduceva le bambine portandole dietro gli alberi del giardino della 
scuola materna. Un'abitudine, questa, sulla quale mi riprometto di tornare più avanti. 

Arrivando a Hope - non distante dal confine del Texas e da una cittadina chiamata Washington, altro 
inequivocabile segno del destino - è difficile non accorgersi che la popolazione è in preda a un 
profondo turbamento. Sull'autostrada Interstate 30 e sulle altre strade d'accesso sono stati innalzati 
cartelloni con la scritta Hope, Arkansas. Home of the 42nd President. Entrati in città, si incontrano 
frecce, bandiere, insegne e tabelloni colorati sui quali il presidente viene ritratto con una certa 
approssimazione, e finisce con l'assomigliare a un personaggio minore nei fumetti di Tex Willer. 
I forestieri in visita sono immediatamente riconoscibili: i locali, infatti, non si sognerebbero mai di 
fotografare la casa d'infanzia del futuro presidente rimanendo in piedi in mezzo a una strada di 
grande circolazione. 

Lo sfruttamento di Bill Clinton - spiega Hazel Watson, che gestisce un negozio di libri usati, Hazel's 
Hook Nook, e si lamenta perché i clienti preferiscono Harold Robbins a Truman Capote - avviene 
per ora su scala artigianale. In pratica, ciascuno fa quello che gli salta in mente. Un banale lotto di 
terreno affacciato su un cavalcavia, ad esempio, viene messo in vendita con questo cartello: 
"Splendida area fabbricabile - La più vicina alla prima casa di Bill Clinton". I responsabili della 
Camera di Commercio, dopo un'iniziale incertezza se puntare sui cocomeri o sul presidente, hanno 
deciso di combinare le due uniche ricchezze della zona, e hanno messo fianco a fianco sugli scaffali 
quanto segue. Articoli da tre dollari: Libro sul Cocomero Campione del Mondo, Fotografie di 
Clinton alle Elementari, Semi di Cocomero (dodici). Articoli da cinque dollari: Berretti alla Clinton, 
Tazze da Caffè con Volto di Clinton (o con Cocomero), T-Shirts presidenziali. 
Articoli da dieci dollari: Libro di Ricette Clinton, Ombrello-Cocomero. Davanti alle mie proteste 
circa i prezzi, la direttrice Wanda Hays lascia intendere garbatamente che bisogna approfittarne: è 
improbabile che a Hope nasca un altro presidente degli Stati Uniti. 

L'unico articolo che la Camera di Commercio distribuisce gratuitamente - sorrisi a parte - è un 
pieghevole che porta in prima pagina la frase pronunciata da Clinton nella notte delle elezioni (I still 
believe in a place called Hope, Credo ancora in un posto chiamato Speranza), e conduce il visitatore 
attraverso i "sei luoghi del Presidente". Questi sono, nell'ordine: 1. Casa della famiglia Clinton al 
numero 117 di South Harvey (piuttosto malconcia), dove il piccolo Bill andò ad abitare con i nonni 
e la madre vedova. 2. Casa d'infanzia al numero 321 di East 13th Street, dove il futuro presidente si 
trasferì all'età di quattro anni (modesta ma accogliente). 3. Miss Mary Perkins' School for Little 
Folks, ovvero l'asilo in cui Bill Clinton, tra le altre cose, si ruppe una gamba cercando di stabilire un 
record di velocità nel salto della corda. 4. Julia Chester Hospital, dove il presidente è nato il 19 
agosto 1946. 

6. Tributo a Bill Clinton, vale a dire un bassorilievo colorato, ideale sfondo per le fotografie. 
Il visitatore può anche richiedere la lista degli intervìstabili, ovvero di quei personaggi che la 
Camera di Commercio propone ai giornalisti in visita, come piatti di un menu. Per il reporter 
politico c'è George Fraser, il compagno delle prime battaglie con il partito democratico. 
Per chi vuole approfondire il carattere di Baby Clinton c'è l'amico del cuore, George Wright, oggi 
direttore amministrativo nell'ospedale locale. C'è il temutissimo signor Grisham, che conosceva 
bene il presidente-bambino ma è difficile di carattere, al contrario della figlia Felba, in grado di 
riferire le memorie del padre. Ci sono la vicina Margaret Folk, settantadue anni, specializzata nel 
descrivere Clinton vestito da cowboy, e il settantottenne cugino Dale Drake, specializzato nel fare il 
cugino e depositario del celebre ricordo: "Mi sembra ieri che i bambini dicevano: "Andiamo a casa 
di Bill per guardarlo mentre pensa"". C'è, infine, Donna Wingfield, la bambina che Bill Clinton 
trascinò dietro un albero e baciò con trasporto, quando l'ombra di Hillary era ancora lontana. 
Ovviamente, ho scelto quest'ultima. Con un po' d'ansia, però: come dire a una signora di ricordare il 
primo bacio davanti a un estraneo, quarantadue anni dopo? 

Oggi Donna Wingfield abita a Prescott, una cittadina a venti chilometri da Hope, in direzione di 
Little Rock. Lavora in un motel della catena Comfort Inn, dotato di un ristorante aperto 24 ore su 24 
e titolare dello slogan Benvenuti nella nostra ospitalità del Sud. Quando, imbarazzato, le spiego che 
non ho bisogno di una camera e vorrei invece sapere cosa ricorda dell'amichetto Clinton, la signora 
non si scompone. Si china, ed estrae da sotto il bancone un voluminoso dossier che contiene, tra 
l'altro, una fotografia. Sulla fotografia, la piccola Donna compare mano nella mano con il piccolo 
Bill, insieme con una ricetta chiamata The Forgotten Kiss Cookie, Il Biscotto del Bacio 
Dimenticato. A metà di questo viaggio americano, e come augurio per il nuovo presidente, eccola: 
Sbattete tre bianchi d'uovo con mezzo cucchiaino di lievito per dolci. Mescolate bene. Aggiungete, 
poco alla volta, una tazza di zucchero. Mescolate l'impasto fino a renderlo denso e liscio. 
Aggiungete un poco di vaniglia, cioccolato e nocciole. Portate il forno a 130 gradi, e poi spegnetelo. 
Mettete il composto su un piano di carta utilizzando un cucchiaino da tè, e lasciate in forno per otto 
ore. 

DAI COCOMERI ALLE NOCCIOLINE 

Plains (Geòrgia) - Alcuni personaggi sono perseguitati da un dettaglio. Per Winston Churchill era il 
sigaro, per Margaret Thatcher la borsetta, per Stalin i baffi, per De Gaulle il cappello. Per Jimmy 
Carter, non c'è dubbio, sono le noccioline. Il 39° presidente americano non ha forse lasciato dietro 
di sé tracce indelebili, ma ha portato nella storia americana un profumo di arachidi che non si è 
dissipato nemmeno ora che è stato eletto Bill Clinton: un altro democratico, un altro figlio della 
provincia profonda, un altro uomo del Sud. 

È perciò con poco stupore che, entrando a Plains, paese natale del 39° presidente, dopo un viaggio 
in automobile tra case basse e terra rossa, mi imbatto in una nocciolina alta tre metri che sorride 
(proviene dall'Indiana, dove nel 1976 venne usata durante una manifestazione elettorale); quindi in 
un cartello con la scritta Plains, adagiata tra due noccioline; poi nel Museo della Nocciolina 
(PeanutsMuseum); infine nel negozio Semplici Noccioline (Plain Peanuts), dove il proprietario 
Bobby Salter consegna ai clienti una vaschetta di arachidi salate e un biglietto da visita da cui 
risulta che può spedire in ogni angolo del mondo noccioline fritte, noccioline arrostite, noccioline 
crude, noccioline caramellate, burro alle noccioline e dolci alle noccioline. 

Plains - settecento abitanti, due ore d'automobile da Atlanta - è oggi un National Historìc Site, 
ovvero uno dei luoghi dove è passata la breve storia americana. 
Jimmy Earl Carter Jr è nato qui, il primo giorno d'ottobre del 1924: qui andava a scuola, qui aiutava 
il padre agricoltore, qui conobbe la moglie Rosalynn. 

Il quartier generale della campagna che lo condusse alla presidenza - lo sconosciuto Carter, a quei 
tempi, veniva soprannominato Jimmy Who?, Jimmy Chi? - era alloggiato in un magazzino 
ferroviario all'incrocio tra Main e Hudson Street. Ora il magazzino è il "centro visitatori". I turisti 
arrivano, comprano per un dollaro l'opuscolo per il "tour auto-guidato", e poi partono in 
pellegrinaggio: la scuola di Jimmy Carter, la chiesa di famiglia, la fattoria del padre Earl, la stazione 
di servizio del turbolento fratello Billy, la villetta della mamma Lillian, la "casa stregata" che Jimmy 
e Rosalynn affittarono nel 1955, e oggi è occupata da un veterano del Vietnam, il quale assicura che 
i fantasmi ci sono, ma sono tutti di buon carattere, proprio come l'ex presidente. 

Stamattina, nonostante sia sabato, i visitatori sono pochi. Dodici firme sul registro dei visitatori, e i 
signori Grady e Charlotte Parker in arrivo dalla Pennsylvania a bordo di un enorme caravan che 
traina un'automobile Lincoln come fosse un giocattolo. Ai turisti, Plains non offre soltanto la tortura 
delle noccioline e la visita ai luoghi della famiglia Carter. Sono anche in vendita, secondo la 
migliore tradizione americana, i souvenir e i gadget che un giorno potranno confermare, nelle 
periferie del Kansas o dell'Illinois, che il padrone di casa è stato qui, a vedere la terra rossa su cui 
giocava un bambino che sarebbe diventato presidente. Nel negozio di Hugh Carter, cugino di 
Jimmy, sotto la scritta Antiqnes vendono spille, porta pillole e orologi a forma di nocciolina; vecchi 
cartelli dei bagni pubblici con l'indicazione Whites Only (Solo Bianchi); una paletta 
schiacciamosche con scritto Plains, Geòrgia - Home of the 39th President; un cartello di metallo 
dove Marilyn Monroe assicura Yes, I Use Lustre Creme Shampoo; la birra speciale Billie, prodotta 
da Billy Carter, che di alcolici se ne intendeva. 

Sto esaminando queste meraviglie, indeciso se acquistare lo schiacciamosche o l'arachideportapillole, 
quando oltre le vetrine compare un volto molto simile ai mille ritratti presenti nel 
negozio: quello di Jimmy Carter. Il 39° presidente, l'uomo che ha consegnato Plains alla storia, 
arriva in bicicletta, con una giacca impermeabile blu e un cappello amaranto in testa. 
Smonta lentamente, appoggia la bicicletta a un palo, entra nel negozio. Si appoggia alla cassa e 
chiede notizie sulla salute di un'anziana parente. Hugh Carter - autore del libro Cousin Beedic and 
Cousin Hot, onnipresente sugli scaffali con la scritta Autografato dal vero cugino del presidente risponde. 
Una coppia di turisti si avvicina con la mano tesa. Carter risponde al saluto, e firma una 
fotografia dedicandola "a Nick e Lora", mai visti fino a un attimo prima. I due se ne vanno 
soddisfatti: la democrazia americana, stamattina, sembra semplice e alla buona, proprio come quella 
che insegnano ai loro figli a scuola. 

Mi avvicino con una copia di Turning Point, il nuovo libro in cui Jimmy Carter racconta la sua 
prima battaglia politica, quella che nel 1962 gli valse un seggio nel Senato della Geòrgia, a quei 
tempi molto restia a rinunciare alla segregazione razziale. Mi presento, e dico al presidente di averlo 
ammirato la sera prima in televisione, mentre spiegava il suo progetto per costruire nuove case 
destinate ai poveri di Atlanta, e mostrava come piantare un lungo chiodo nel legno con due sole 
martellate. I politici italiani, gli dico, non sanno fare di queste cose. Carter chiede cosa sanno fare i 
politici italiani. Rispondo: è un sabato mattina di sole, signor Presidente, perché vogliamo 
rovinarcelo? 

Jimmy Carter ha i capelli candidi, e parla con la voce lenta del Sud. Ha l'aspetto e i modi di un 
uomo Più anziano dei suoi sessantotto anni. Chiedo: presidente, dove sono i turisti? Non saranno 
tutti a Hope, Arkansas, per caso? Carter sorride incerto, sotto il suo cappellino amaranto: "Plains è 
una comunità speciale, come può vedere con i suoi occhi" risponde. "E un rifugio per mia moglie e 
per me. Le nostre famiglie erano già qui nel Settecento. I nostri amici, le nostre tradizioni e il nostro 
spirito sono qui. Quando sono stato sconfitto e non sono stato rieletto, siamo tornati a Plains, da 
dove seguiamo i progetti cui teniamo, rifiutando quelli che non ci vanno. Mi creda: finché 
continuerà l'interesse per l'istituto della presidenza, gli americani continueranno a venire qui, per 
capire come sia possibile che un ragazzo cresciuto in un villaggio tanto minuscolo, un coltivatore di 
noccioline figlio di coltivatori di noccioline, abbia potuto diventare presidente degli Stati Uniti. Sarà 
sempre una questione interessante. 
Per i visitatori e" dice sorridendo "per i giornalisti." 
Chiedo se considera Bill Clinton un degno successore, il Jimmy Carter anni Novanta. Mentre il 
cugino grida a un cliente lontano il prezzo di un accendisigari, l'ex-presidente risponde: "Guardi, 
credo che molte cose mi avvicinino a Bill Clinton. Il mio background, per cominciare, è molto 
simile al suo: siamo tutt'e due del Sud, tutt'e due ex-governatori, tutt'e due battisti. È vero che lui, 
prima di diventare presidente, è stato in politica più a lungo di me. Lui è andato a Oxford, io 
all'accademia navale di Annapolis. Ma quello che conta è questo: ambedue ci battiamo per le stesse 
cose. La condizione dei poveri, un argomento che Clinton conosce bene, perché la sua famiglia era 
molto povera. 
Buone relazioni razziali. I diritti civili in patria. I diritti umani all'estero. Sì, credo che molte cose 
rendano Bill Clinton simile a me". Ringrazio per la conversazione, non del tutto rassicurato. Ma 
questo non si può gridare a un ex-presidente, mentre si allontana in bicicletta. 

L'ARMA AFFILATA DELLA CORTESIA 

Detroit (Michigan) - Quando vivevo a Londra ero convinto che, se fossero state istituite le 
Olimpiadi della buona educazione, l'Inghilterra le avrebbe stravinte. 
Nessuna nazione al mondo, pensavo, è più cortese. Solo in Inghilterra, ad esempio, non esistono 
persone basse; anche chi non arriva al metro e cinquanta viene promosso d'ufficio alla categoria dei 
"non molto alti" (not very tall). Così, nessuno è antipatico: ci sono soltanto persone not say nice. 
Solo gli inglesi - riflettevo ammirato - per far capire a un italiano che ha detto una stupidaggine, 
mormorano I agree up to a point, sono d'accordo fino a un certo punto. Soltanto loro, per 
aggiungere che la stupidaggine è stata pronunciata in un inglese spaventoso, sussurrano Your 
English is somewhat unusual, il tuo inglese è in qualche modo insolito. 

Ero affascinato da queste delicatezze. Nel resto d'Europa, se abbiamo la possibilità di dire a 
qualcuno che è basso, antipatico e dice stupidaggini, non ce la lasciamo sfuggire facilmente. Mentre 
l'Inghilterra, ad ogni ora del giorno e della notte, è attraversata da raffiche di thank you, in Italia 
nessuno ringrazia nessuno. 
Quando siamo riconoscenti, ci limitiamo a non protestare. 

Poi, qui in America, ho capito che gli inglesi sono, in fondo, dei dilettanti. In America ti ringraziano 
se entri in un negozio, se ordini una birra, se getti un'occhiata al menu di un ristorante. Se chiedi al 
centralino di telefonare in Italia, non soltanto ti collegano in dieci secondi, ma ti dicono "grazie" per 
non aver scelto la concorrenza. In America ti ringraziano di aver volato con una certa compagnia, di 
aver ordinato la colazione in camera, di essere stato scortese ("Grazie per essere così franco, sir"). 
In America ti ringraziano di esistere. Tutto questo rende impegnativa la vita a noi Non perché la 
cortesia americana sia fasulla - questo sarebbe l'aspetto sano e normale della questione. 
Il dramma è un altro: spesso questa cortesia è genuina. 

Negli Stati Uniti, la buona educazione è un'industria. 
Non c'è rifugio dall'invadente gentilezza americana. 
A Milwaukee, Wisconsin, ho visto camerieri che si aggiravano portando sul petto un distintivo con 
la scritta People Pleaser (Sono qui per compiacere il prossimo); a Washington sono stato tramortito 
di sorrisi ai banchi di ricevimento degli alberghi; dovunque, dalla Louisiana al Massachusetts, sono 
stato perseguitato da ristoratori che domandavano Is everythìng all right? (tutto bene?) quando 
avevo la bocca piena, e non potevo rispondere. A San Francisco, l'impiegata dell'ufficio Delta 
Airlines in Union Square, richiesta di cambiare un biglietto per la terza volta in due giorni, 
sorrideva come se avesse ricevuto un regalo. Non si rendeva conto di risultare imbarazzante, per un 
povero italiano che alle gentilezze non è abituato. 

A New York, nella libreria Brentano's, ho acquistato un libriccino che è arrivato al primo posto nella 
classifica dei best sellers del New York Times. Il titolo è Life's Little Instructions Hook, Piccolo 
libro di istruzioni sulla vita. Contiene, rigorosamente numerati, consigli come i seguenti: fai un 
complimento ad almeno tre persone ogni giorno (n. 1); sii più gentile del necessario (n. 173); sorridi 
spesso: non costa niente ed è senza prezzo (n. 107); prendi come abitudine quella di fare cose carine 
per gente che non lo verrà mai a sapere (n. 94). E, davvero terrificanti: metti una moneta nel 
parchimetro scaduto di uno sconosciuto (n. 198); rendi qualcuno felice pagando il pedaggio per 
l'automobile in coda dietro di te al casello (n. 488). 

Perduti in un'orgia di cortesia, gli americani sono diventati incontrollabili. Ormai sono talmente 
gentili che, in un certo senso, hanno smesso di essere gentili. 
Entrate in un qualunque negozio e vi aggrediranno con 
How are you today? - che vuol dire veramente "Oggi come stai?", e pretende una risposta. 
L'America non è la Gran Bretagna, dove ci si accontenta di un Very wett, thankyou nel novantanove 
per cento dei casi, e di un Not too bad se chi risponde è in punto di morte. Non è la Francia, dove 
quasi tutti sanno rispondere con due monosillabi e un sorriso tirato. E certamente non è l'Italia, dove 
troppi, alla domanda "Come stai?", rispondono fornendo i dettagli della propria vita 
gastrointestinale. 

Questo vale anche per il leggendario Have a nice day, "che tu possa avere una buona giornata". Gli 
americani lo pronunciano almeno dieci volte l'ora, e danno l'impressione di credere a quello che 
dicono. Dopo qualche settimana, al suono di Have a nice day, molti stranieri sentono prudere le 
mani. Deve averlo capito anche il capo della polizia di Brunswick, una cittadina nello Stato del 
Maine: recentemente ha ordinato ai suoi quaranta uomini di eliminare "quell'insulto assurdo e 
superficiale" dal vocabolario di servizio, per non indispettire ulteriormente gli automobilisti vittime 
di una contravvenzione. 

La gentilezza, in mano agli americani, è un'arma. 
Con il sorriso sulle labbra riescono a farci fare quello che vogliono. Noi italiani in particolare, 
abituati ad essere maltrattati, davanti a una voce cortese siamo assolutamente indifesi. Basta pensare 
a quello che accade davanti a un telefono pubblico: quando la centralinista (operator) chiede con 
voce suadente "inserisca settanta centesimi", noi inseriamo settanta centesimi. Se alla fine la 
telefonata è costata ottanta centesimi, il telefono squilla, in mezzo a un bosco o a un deserto, e 
loperator sospira: "Metta ancora dieci centesimi". In Italia, forse, ci allontaneremmo alla 
chetichella. In America non lo facciamo, perché ce lo chiedono in maniera educata. Cerchiamo 
ansiosamente nelle tasche, e inseriamo ancora un dime. 

Talvolta la cortesia americana è ancora più insidiosa. 

Talvolta noi stranieri abbiamo la sensazione che la gente, negli Stati Uniti, ci dica cosa fare. 
Impartisca ordini, mascherati da auguri e complimenti. Lo stesso Have a nice day, pensandoci bene, 
è un comando: l'obbligo è quello di "passare una buona giornata", anche se per caso volessimo 
trascorrerne una pessima, per lamentarci poi tutta la settimana. Anche questa cameriera robusta di 
Detroit, che mi ha visto scrivere per due ore di fianco ad una tazza di caffè, invece di un semplice 
Good bye sta dicendo Now you go and have some fun, "adesso vai e divertiti". Perché lo fa? Perché 
vuole intimidirmi, naturalmente. E infatti mi sento intimidito. 
Quindi, ci proverò. Andrò e mi divertirò. Come riuscirò a farlo nel centro di Detroit, però, resta un 
mistero. 

[1993] 

3- UN ITALIANO IN ITALIA 

"Ho viaggiato tra uomini sconosciuti..." 

William Wordsworth, I Travelled among Unknown Men 

LA REPUBBLICA SUL MARE 

Muggia (Trieste) - Non potevano scegliere meglio, gli oscuri disegnatori di confini: l'Italia, in 
questo angolo di Adriatico, inizia con una magnifica vegetazione e due cartelli scrostati. Sono i 
simboli della Repubblica sul mare, benedetta da Dio e manomessa dagli uomini. 
Non definitivamente rovinata, non irreparabilmente compromessa: semplicemente trascurata nei 
dettagli, da un popolo simpatico che si compiace del proprio pressapochismo. Leo Longanesi, 
secondo cui "gli italiani preferiscono l'inaugurazione alla manutenzione", sarebbe soddisfatto 
davanti a questa frontiera: il pannello che annuncia le regole stradali della Repubblica è montato 
sopra sei pali arrugginiti; il cartello sottostante (divieto di svolta a sinistra) è scolorito e malconcio. 
"Il guardrail dell'autostrada che scende dal Brennero è peggio" spiega un pensionato di Udine che 
osserva i miei studi sulla ruggine. "E lassù la cosa è più grave: tedeschi e austriaci si accorgono 
subito di queste trasandatezze; gli jugoslavi, poveretti, hanno ben altro cui pensare." 
Prima di procedere dirò come mai, in un mattino radioso di luglio, un giornalista che vive 
occupandosi di politica estera si trova a parlare di ruggine con un Pensionato di Udine uscito da un 
campeggio. Il motivo è questo: convinto che l'Italia sia un luogo misterioso dove accadono cose 
irragionevoli, cose splendide e cose semplicemente esilaranti, ho deciso di percorrerne l'intero 
perimetro. Non è mia intenzione condurre un'inchiesta approfondita: né sui cartelli di Muggia, né 
sui campeggiatori di Udine, né su quant'altro mi aspetta sulle sponde della penisola. L'intenzione è 
un'altra: vedere cosa trovo per strada, e raccontarlo. 

Molti hanno provato in passato, anche se non tutti sono partiti da Muggia. Una folta schiera di 
scrittori stranieri, ognuno dei quali ha lasciato almeno una frase storica: Montaigne, Montesquieu, 
Goethe, John Ruskin, Stendall e Samuel Johnson, quel matto di Shelley e Robert Browning, il quale 
si divertì tanto da volersi suicidare ("Squarciate il mio cuore" disse "e dentro vedrete scritto Italy"). 
Tra gli scrittori italiani, Guido Piovene, Guido Ceronetti e Saverio Vertone, ognuno dei quali ha 
tratto dal viaggio una serie di sconsolate conclusioni. Tra i giornalisti, infine, la palma del più ardito 
va a Michele Serra, il quale nell'agosto 1985 perse quattro chili viaggiando da Ventimiglia a Trieste 
con una Panda offerta dalla Fiat, e ha poi raccolto in un libro intitolato Tutti al mare gli articoli 
usciti su l'Unità. 
Per evidenti motivi ideologici, viaggiando per conto di il Giornale, non posso che intraprendere il 
giro inverso: partenza da Trieste; arrivo, se tutto va bene, a Ventimiglia. 

A Trieste sono giunto dalla Jugoslavia, dove mi sono spinto per due motivi. Innanzitutto, per 
guardare l'Italia da Capod'istria. Vista all'orizzonte, verde tra cielo e mare, sembra un posto 
delizioso e semplice, e occorre partire con questi sentimenti per affrontare un mese di ingorghi, 
deviazioni e "limiti di velocità trenta chilometri orari" dimenticati sul posto dopo lavori stradali 
finiti nell'86. L'altro motivo è ancora più importante: far benzina. La benzina slovena, infatti, costa 
soltanto 830 lire al litro, molto meno della nostra. E a noi italiani, è cosa nota, i risparmi che 
implicano una dose di evasione fiscale (dalla benzina oltre confine ai duty-free shops) piacciono 
immensamente, in quanto ci confortano nella nostra convinzione d'esser furbi. Ecco perché, da 
bravo italiano, prima del "viaggio in Italia" vado a riempire il serbatoio a Capodistria. Da laggiù 
vedo l'Italia spuntare oltre il mare, oltre canotti e petroliere, oltre le bandiere jugoslave che 
sventolano sull'Autopark Jadranka. Con il pieno di benzina, dopo un respiro profondo, giro 
l'automobile e parto. 

Del confine, ho già detto. Dopo i pali arrugginiti, e due finanzieri con la camicia aperta che parlano 
di calcio, ci sono due campeggi. Dopo i campeggi, la strada che porta a Trieste segue il mare: 
azzurro, incantevole, appena increspato. Viaggio con il finestrino aperto e Radio Capodistria accesa: 
un presentatore, per riempire i lunghi minuti in cui le dediche non arrivano, ripete che il programma 
è sponsorizzato da una cooperativa agricola di Nova Gorica. Sugli scogli centinaia di persone, 
invece di telefonare a Radio Capodistria, prendono il sole. Altrettante sono sdraiate sul muricciolo 
al lato della strada, sebbene ci siano ancora scogli liberi. Anche questo è un mistero italiano, a 
pensarci bene: la forza misteriosa che attira i bagnanti a un metro dall'asfalto è la stessa che in 
montagna spinge intere famiglie a consumare il pic-nic a un passo dai tubi di scappamento delle 
automobili, quando ci sono intere vallate a disposizione. 

Si procede incolonnati, mentre dalla radio esce una curiosa lambada in croato: per ogni auto italiana 
ne passano quattro jugoslave, piene di famiglie che vanno a far compere a Trieste. I triestini 
chiamano questa gente sciavi (volontaria corruzione di "slavi"), oppure Jugo(uno jugo, una juga; 
due jughi, due jughe). Jughi e jughe occupano i parcheggi sul lungomare fin dalle cinque del 
mattino, e hanno l'abitudine di spogliarsi in pubblico, si lamenta una graziosa fanciulla triestina che 
durante l'anno vive negli Stati Uniti, e in vacanza chiede l'autostop. Mai saputo di questa mania 
slava Per lo strip-tease, obbietto. Lei sbuffa: "Si spogliano perché si mettono addosso i vestiti che 
hanno appena comprato, anche due o tre per volta, per portarli di là, I vestiti vecchi li lasciano qui, 
accidenti a loro". Dentro l'Harris Grill di piazza Unità d'Italia, il direttore - fiorentino - è più 
magnanimo: "I triestini non li capisco. Con gli slavi hanno fatto i soldi, e si lamentano. 
Lo stesso quelli dell'Elba: prima volevano i turisti, adesso protestano per l'invasione. Mai contento 
nessuno, in Italia". Non è vero: gli jugoslavi stasera sono felici. Seduti per terra, guardano le luci 
della Crown Prìncess, appena consegnata dalla Fincantieri alla britannica P&O e destinata a 
diventare il nuovo set per i telefilm della serie Love Boat. Grandi occhi scuri per una grande nave 
bianca. Piacerebbero a Fellini, se capitasse su questo mare di confine. 

Lido di Jesolo - "Rotary's Vip Club Demonia". Qualche volta mi dispiace per Hemingway e Rilke, 
che battevano questi posti, ma non potevano imbattersi in questi nomi. Chiamare un locale notturno 
Rotary's Vip Club Demonia vuol dire aver capito tutto degli italiani: amanti dei club, soprattutto di 
quelli dove non riescono a entrare (Rotary); innamorati - ultimi al mondo, insieme a qualche tribù 
dell'Africa nera - della categoria vip, una delle più ridicole al mondo; vagamente peccaminosi 
(Demonio), nelle intenzioni se non nei fatti. 

Non ho potuto visitare il Rotary's Vip Club Demonia e neppure conoscere il grand'uomo che lo ha 
battezzato così. Dirò subito dove si trova, tuttavia, in modo che tutti possano controllare: il Rotary's 
Vip Club Demonia (non è una ripetizione, è che mi piace scriverne il nome) sta all'ingresso di 
Grado Pineta: sulla sinistra, venendo da Monfalcone. Un cameriere del vicino ristorante Ai Pioppi 
(che si lamenta della mancanza dei turisti tedeschi, ma va in vacanza in Jugoslavia) spiega che il 
locale apre alle dieci di sera e chiude alle quattro del mattino, quando i vip, più stanchi che 
indemoniati, si ritirano nelle villette di Grado, oppure tornano a Trieste. 

Questa abilità di inventare nomi è certamente una caratteristica italiana, e affascina gli stranieri. Gli 
inglesi, ad esempio, rimangono allibiti: vengono da un Paese dove la metà dei pub si chiama Coach 
and Horses e arrivano al Lido di Jesolo dove sembra che i proprietari abbiano preso un atlante e 
fatto una gara: vince chi trova il posto più strano. Così, lungo la seconda spiaggia d'Italia per 
dimensioni, si allineano gli alberghi Tampico, Suez, Vina del Mar, Paraguay, Halifax e Atlanta. 
Alcuni nomi sembrano essere stati scelti per curare la nostalgia dei sunnominati inglesi (Cambridge, 
Galles, Britannia, York); altri per dimostrare ai tedeschi che gli vogliamo bene (Hannover, Oder, 
Reno e Germania). 
Chi non l'ha buttata sulla geografia e ha preferito la letteratura si è trovato invece in difficoltà: la 
proprietaria dell'hotel Byron Bellavista racconta che il nome, in origine, era solo hotel Byron, come 
il poeta (il quale, peraltro, a Jesolo non risulta essersi mai fermato, ed è forse l'unico posto in Italia). 
Ma i vigili urbani lo chiamavano Hotel Biro. Allora è stato aggiunto Bellavista. 

Poiché sono arrivato a Jesolo in un giorno di pioggia battente - quei giorni in cui-il mare è color del 
piombo e i bambini tedeschi si annoiano e giocano con gli ascensori - non mi sono limitato a 
studiare i nomi. 
Ho potuto anche indagare il dramma dell'Adriatico. 
Accade questo, in poche parole: gli stranieri latitano, gli italiani scarseggiano e le aziende di 
soggiorno piangono. La cosa straziante è che nelle pensioni e nelle birrerìe affacciate su via Baiile, i 
gestori sono più gentili che mai. Al Byron Bellavista i camerieri, invece di riempire di sberle i 
bambini biondi di Hannover che giocano con gli ascensori, li addomesticano in perfetto tedesco, e 
aggiustano i giocattoli come zii pazienti. 

Il motivo per cui le presenze sull'Adriatico scendono, per noi padani, è ovvio: la mucillagine. A 
Jesolo non sono d'accordo: la mucillagine è romagnola, dicono, come la piadina. Qui, assicurano, 
l'estate scorsa ci sono state soltanto "cinque mezze giornate di mare sporco". Se il fantasma della 
recessione aleggia su 15 chilometri di spiaggia, 700 cabine, 30mila ombrelloni, 65 mila sedie a 
sdraio, 6500 pattini a noleggio, 11 farmacie, 20 discoteche, 380 ristoranti e 650 bar e gelaterie la 
colpa è di una sola categoria: i giornalisti. 

Sono loro - anzi, siamo noi - i calunniatori, e abbiamo di certo in mente un piano preciso. Il signor 
Giampaolo Martin, consigliere delegato dell'azienda di promozione turistica in piazza Brescia, è 
profondamente convinto di questo. Prima che io riesca ad aprir bocca, comincia a infilare cassette 
nel videoregistratore. 
"Lo vede? Questo è un programma della televisione tedesca. Fanno vedere prima Jesolo, poi le 
porcilaie della Lombardia, infine le alghe della Romagna.
Poi ci credo che i tedeschi non vengono. Guardi, guardi qui. Lo vede questo furbo? È un verde. È 
lui che porta quelli delle tivù straniere a filmare tutte le schifezze: rifiuti industriali sotto sequestro 
giudiziario, roba che non c'entra proprio niente né con Jesolo né con il mare. 
E guardi questo. Questo è il Travel Show, un programma della Bbc inglese. Lei capisce l'inglese, 
no? 
Anche loro ce l'hanno con noi: anche loro confondono Jesolo con l'arrogante Rimini, che vuole 
parlare per tutti. Questa è invece la Sùddeutsche Zeitung, quotidiano tedesco. Fanno l'elenco delle 
spiagge pulite. Perché hanno messo Lignano Sabbiadoro e non noi? Me lo dica. 
Perché Lignano e non Jesolo?" 
Con la testa bassa, confesso al signor Giampaolo Martin di non sapere come mai la Sùddeutsche 
Zeitung ha parlato bene di Lignano e non di Jesolo: forse l'autore dell'articolo ha una zia che sverna 
a Lignano, forse quando è venuto a Jesolo ha scoperto che la sua pensione Direkt am Meer 
guardava il fianco di un condominio. 
Ma il signor Martin non è punto interessato alle mie spiegazioni. Non vuole ascoltare le teorie di un 
lombardo che viene qui a dire "forse la mucillagine è stata solo la goccia che ha fatto traboccare il 
vaso, forse la gente di Padova, Dortmund e Salisburgo oggi preferisce andare, con gli stessi soldi, in 
Turchia o in Jugoslavia". 
Il signor Giampaolo Martin non sente. Pensa solo al calo di tedeschi che s'annuncia, e alle pensioni 
familiari che rischiano di chiudere. Pensa ai cechi e agli slovacchi, che dovrebbero smetterla di 
andare a intasare Venezia e venire qui: invece; pensione completa 20mila lire, "15 chilometri di 
spiaggia con sabbia finissima e in dolce pendenza". Pensa a un'altra troupe della BBC che arriva 
stasera, e sicuramente andrà in cerca di stagni puzzolenti. 

Pensa agli ospiti inglesi, l'ultima speranza. L'anno scorso sono stati più numerosi dei tedeschi: 
599mila presenze contro 514mila. Sia chiaro: non sono i nipotini di Samuel Johnson, non arrivano 
perché "chi non è mai stato in Italia sarà sempre consapevole della propria inferiorità". Gli inglesi di 
Jesolo credono che Samuel Johnson sia il nome del nuovo terzino dell'Aston Villa; per loro, l'Italia è 
meno importante dei generi alcolici che ci trovano. Sono arrivati perché stanchi di Blackpool, dove 
l'acqua è gelida e color tabacco, e non si spaventano per qualche alga. La sera vanno al Black Cat 
Pub dove mangiano le stesse patate fritte che mangiano in Inghilterra, bevono la stessa birra, dicono 
le stesse frasi. Sono i papà e le mamme degli hooligans, l'ultimo proletariato d'Europa. Jesolo, se 
tutto va male, potrebbe diventarne il museo. 

Riccione - Ho trovato un'alga. Un'alga piccola, verde pallido, di nessuna pretesa. Un'alga 
assolutamente inoffensiva, di quelle che si incollano timidamente alla pelle, tristi come un'insalata 
condita da giorni. Con la mia alga sulla spalla, esco dall'acqua per discutere del ritrovamento con i 
clienti dei bagni Mario, proprio dietro all'hotel Fedora, dove occupo una singola all'ultimo piano, 
con vista sulla ventola delle cucine dell'albergo di fronte. Gli esperti dei bagni Mario - professoresse 
d'inglese, medici, militari d'alto grado - mi tranquillizzano: la mia alga non è di quelle che fanno 
scappare i turisti. La mia alga è un'alga simpatica: basta spostarla con la mano, e continuare a 
nuotare. 

Ci sono alghe come la mia a Riccione, quest'anno. 
Alghette quasi commestibili, cui non ci si è nemmeno degnati di dare un nome. Galleggiano svagate 
in un mare pulito, dove però fanno il bagno in pochi. Giornalisti in ispezione, vecchi clienti, qualche 
novellino che urla di sorpresa perché scopre che stando nell'acqua riesce a vedersi i piedi. Non c'è, 
per ora, traccia di mucillagine, ma molta gente non è nemmeno venuta a controllare: il calo delle 
presenze è intorno al 30 per cento, e gli stranieri sono la metà dell'anno scorso. La Gazzetta di 
Rimini, con encomiabile dedizione alla causa, continua a pubblicare dati da cui risulta che l'acqua 
della Riviera è migliore di tante altre: niente streptococchi, coliformi, olii minerali, tensioattivi 
anionici. 
Gente che fino a un anno fa, se qualcuno avesse pronunciato la parola coliforme, poteva scatenare 
una rissa, adesso ripete i risultati dei rilevamenti dell'organizzazione ambientalista Kronos 1991, 
giudicata competente da quando ha concluso che l'acqua di Riccione è pulita, mentre quella di 
Stintino in Sardegna è uno schifo. 

Stabilito che qui si possono fare i bagni, bisogna vedere se si vogliono fare. Molti dei clienti abituali 
della Romagna sembrano infatti considerare il mare un optional, come l'alzacristalli elettrico sulle 
automobili. Tra i clienti di Riccione c'è infatti di tutto: ragazzi che cercano ragazze, ragazze che 
fingono di scappare, famiglie con bambini, bulli con la spider, bulli senza spìder e alcuni dei più 
brutti ceffi che sia dato d'incontrare in Europa. Tutti, verso sera, si ritrovano in viale Ceccarini, che 
qualche incosciente ha trasformato, grazie a una nuova pavimentazione, in una brutta copia di un 
mali americano, quelli dove i teenagers passano i pomeriggi con l'espressione dei condannati a 
morte. 

Quando non sono in viale Ceccarini, i villeggianti di Riccione sanno come occupare il tempo. 
Vanno a sentire l'orchestrina della Motonave Vittoria stando sul molo, e risparmiano così il prezzo 
della consumazione. 
Prendono il gelato in posti deliziosi dove hanno ancora il bicchiere per le mance sul banco, con il 
limone che galleggia. Comprano a diecimila lire camicie che non metteranno, giocattoli che i nipoti 
disdegneranno, libri con lo sconto che pochi leggeranno. Sembra lontano il giorno in cui la Riviera 
romagnola diventerà "la meta del turismo intelligente e intellettuale degli anni Novanta", come si 
augurava lo scrittore Pier Vittorio Tondelli. Per fortuna: di mete del turismo intelligente, infatti, ce 
n'è a bizzeffe. Di Riccione ne esiste una sola, e speriamo si salvi dagli scrittori e dai giornalisti. 

Pericoli, per il momento, non ne corre. La cosa più intellettuale che ho visto fare ai turisti è 
scendere dagli scivoli dì Aquafan, un "parco giochi acquatico" costruito in collina. La maggioranza 
dei frequentatori non ha grandi ambizioni culturali, anche perché ha undici anni. 
Gli adulti sono riconoscibili in quanto hanno la pancia, e hanno paura. I bambini si lanciano senza 
battere ciglio da scivoli vertiginosi con nomi preoccupanti come Kamikaze! Il papà sale, guarda la 
pendenza, e accampa scuse. In mia presenza, uno di loro si è coperto a "tirata con una trovata 
magnifica: poiché era troppo grosso di fianchi, diceva, rischiava di incastrarsi a metà dello scivolo, 
bloccando l'impianto. Guardandolo da dietro, poteva anche essere vero. Guardandolo di fronte, il 
terrore brillava negli occhi. 

Anche il giornalista in viaggio per l'Italia, naturalmente, ha voluto condurre i suoi esperimenti. Mi 
sono lanciato su uno scivolo a bordo di un ciambellone; ho litigato con i bambini per le code; sono 
stato sgridato dai sorveglianti, ognuno dei quali ha una radio portatile. Ad Aquafan, devo 
ammettere, mi sono divertito e sono stato fortunato: non soltanto hanno chiuso l'allucinante 
Kamikaze! nel momento in cui avevo trovato il coraggio di salirci; mi sono anche imbattuto nella 
registrazione di una puntata di Bellezze al Bagno per Canale 5. La cosa più entusiasmante, a parte 
guardare le ragazze, è stato finire nella tifoseria della squadra francese di Andernos, dove però 
erano tutti abruzzesi. 
Quando hanno visto che non sventolavo la bandierina colorata mi hanno guardato male. Avevano 
ragione: nessun giornalista ha il diritto di sostenere che cento abruzzesi non possano diventare 
francesi per una sera. 
Nessuno ha il diritto di venire a Riccione e fare l'intellettuale. 

Numana (Ancona) - Un viaggio lungo l'Italia affacciata sul mare è molto più complicato di 
un'inchiesta in Cina: là le cose bisogna scoprirle; qui bisogna evitarle. 
Le coste italiane, da metà luglio a metà agosto, pullulano infatti di avvenimenti. Non c'è 
amministrazione comunale, associazione culturale, fondazione o ente morale che se ne stia buono: 
tutti devono organizzare qualcosa. Fuggito da Cervia, dove era in programma Autovip Personaggi 
in Rally (non chiedetemi cosa sia: lo ignoro, ma il termine vip è sufficiente a mettermi le ali ai 
piedi), ho cominciato uno slalom assai impegnativo. 
Posso dire, con una certa soddisfazione, di aver dribblato un concerto d'organo di Dorothy De Rooij 
a Cesenatico, le Escursioni Forliverdi in partenza da 
Gatteo a Mare, la Swinger Big Banddi Cattolica in concerto nella piazza di Misano, Serena Grandi 
madrina di una mostra sul reggiseno a Gabicce, le selezioni del Festival della Fortuna (132 iscritti) e 
le Lezioni di umorismo di Renato Nicolini a Fano, una Fiesta Scout a Senigallia e le manifestazioni 
di Falconara Estate '90 dove il motto è Apri la porta delle Marche e bevi sorsi d'estate, da me subito 
trasformato in "apri la porta dell'auto e scappa dalle Marche d'estate". 

E un peccato che l'Italia disponga di tanti organizzatori, perché sarebbe un luogo incantevole. La 
riviera adriatica, ad esempio, dispone di spiagge maestose, prezzi bassi, personale gentile e una 
certa aria anni Settanta che resiste agli attacchi del turismo intelligente. A 
Milano Marittima una piadina prosciutto e formaggio costa 2500 lire, e per quella cifra in Sardegna 
non forniscono nemmeno il tovagliolo di carta per tenerla in mano. A Cervia ho trovato una foto del 
bagnino Antonio Mazzanti (Scuola di nuoto Delphinus), al quale non si chiudono gli ultimi quattro 
bottoni della camicia per la mole dei pettorali. A Cattolica, scomparse le tedesche con le schiene 
ustionate (questo avrebbe dovuto essere il tema del Mystfest: chi le ha rapite?), sono ricomparse le 
romagnole, ragazze generose e robuste, che non si fanno spaventare da quattro alghe. 

Un viaggio sulle coste italiane, lontani dalle autostrade, pone un altro problema: le soste. In teoria, 
soprattutto qui sull'Adriatico, uno si ferma dove vuole, va al bar della spiaggia, beve una birra 
guardando le ragazze che vengono a scegliere i gelati, e riparte. Di fatto, tutto è più complicato. 
Innanzitutto, i parcheggi all'ombra sono pieni per tutta la stagione, da giugno a settembre. Ci sono 
poi gli attacchi dei venditori ambulanti, che però si possono scoraggiare: basta cercare di rivendergli 
uno dei loro orologi, e si allontanano nauseati. Molto più insidiosi sono i ragazzetti che giocano a 
beach volley, o "pallavolo da spiaggia". Quelli non se ne vanno mai, e sono dispiaciuti se te ne vai 
tu. Amano infatti esibirsi davanti a un pubblico, e hanno sempre bisogno di un raccattapalle. 

Sulla mania del beach volley vorrei spendere, se consentito, ancora qualche parola, perché il 
fenomeno è diventato imponente. I bagni Onda Marina d'Italia - fino a qualche tempo fa luoghi 
deliziosi, dove la gente passava ore intere studiando le evoluzioni di una coccinella nella sabbia sono 
diventati palestre, arene, stadi, gironi infernali dove ragazzoni sudati tirano cannonate con un 
pallone. Essi fìngono di giocare a pallavolo. 
Il loro scopo è invece quello di impressionare le ragazze che stanno a guardare e, in subordine, 
colpire i giornalisti di passaggio. 

È perciò con gioia e riconoscenza che ho salutato l'arrivo sul monte Conero, dove la civiltà degli 
abitanti e la conformazione della costa rendono impossibile il beach volley. Il promontorio è infatti 
impervio e minaccioso: durante la mia permanenza un pezzo di monte è piombato sul tratto di 
arenile davanti al Trave, dove termina la spiaggia di Mezzavalle. Il Conero è un luogo imponente, 
verde e magnifico, che sbuca dalla costa dopo centinaia di chilometri di spiaggia piatta e prima di 
centinaia di chilometri di spiaggia altrettanto piatta. 
Sembra che la natura abbia voluto fare le prove generali prima di esibirsi nel Gargano, per la gioia 
di nudisti, ragazzi con la chitarra e famiglie emiliane con bambini. 

Anche quest'angolo d'Italia, da qualche tempo, ha però i suoi guai. Scampato, grazie alle correnti, 
all'inquinamento del porto di Ancona - che è dietro l'angolo - è stato aggredito l'anno scorso dalla 
mucillagine, come il resto del mare Adriatico. Quest'anno non si è ancora vista, ma i nudisti della 
spiaggia dei Sassi Neri, i ragazzi con la chitarra di Sirolo e i padri di fa" miglia di Marcelli non si 
sentono tranquilli. Sulla piazza del municipio il signor Alberto Banducci, classe 1919, è convinto 
che tutto andrà bene. Suo figlio fa il sommozzatore, dice, e di mucillagine non ne ha vista. Ha vistoinvece molti paurì (Si mangiano? "Senza meno! E valgon soldi!"), prova che il mare è pulito (È 
sicuro?"Senza meno! Mai visto un mare pulito così!"). Una cosa che il signor Balducci non capisce 
è il motivo per cui hanno vietato di mangiare le cozze. Il figlio, dice, gliene porta a sacchi. E lei 
ovviamente le butta, gli dico. 
"Senza meno! Tutte me le mangio. E sto benone. 
Ne vuole, signor giornalista?" 
Vieste (Gargano) - È facile annunciare "Seguirò la costa da Trieste a Ventimiglia per vedere cosa 
combinano gli italiani davanti al mare". Difficile è farlo davvero. 
L'espressione "strada litoranea", infatti, è presente solo nei vocabolari. In realtà non esiste. Non c'è 
praticamente comune affacciato sull'Adriatico che abbia mancato di utilizzare la strada che segue il 
mare per zone verdi, isole pedonali, divieti di transito, concerti, mostre di fiori e caffè all'aperto. 

In Romagna e nelle Marche, l'intrappolamento del turista di passaggio è stato elevato a forma d'arte. 
Accade questo: improvvisamente la litoranea è bloccata da un cartello di divieto e da una freccia a 
destra con il nome della località successiva; il turista gira, e si trova a vagare in strade 
microscopiche dove gente in mutande lava l'automobile; lì rimane almeno un quarto d'ora, in cerca 
di una via d'uscita. In Abruzzo non sono da meno: la costiera, a Silvi Marina, si chiama viale Reno e 
finisce in un campo di girasoli; a Foro, dopo Francavilla a Mare, la strada finisce contro un deposito 
di acque gasate vicino al bar Le Gemelle. 

C'è un altro motivo per cui il viaggio in Italia è complicato: gli italiani salutano l'arrivo di un 
giornalista Con la stessa allegria con cui saluterebbero un'ispezione fiscale, immaginando chissà 
quali insidie. Entrare in un bar di Francavilla a Mare e chiedere "Come vanno le cose a Francavilla 
a Mare?", vuol dire gettare l'intero esercizio nel panico. Nessuno pensa che l'intruso abbia soltanto 
voglia di fare quattro chiacchiere. I vecchi avventori sospettano che stia tramando qualcosa. 
I ragazzi vicino al flipper credono che sia matto. Il gestore del bar pensa agli scontrini fiscali che 
non ha dato. 
Tutti sorridono sollevati quando il matto se ne va. 

Più si scende a sud, più il fenomeno è evidente. 
Quello che segue, ad esempio, è il resoconto di una conversazione con il signor Pasquale 
nell'azienda autonoma di soggiorno di Vieste, sul Gargano, alloggiata in un bell'ufficio a pochi passi 
da Marina Piccola. Chiedo se qualcuno mi può spiegare cosa ne è stato del parco naturale del 
Gargano, di cui si sente parlare da anni. 
Risposta: silenzio. Dico di aver letto un articolo sulla Gazzetta del Mezzogiorno, secondo cui l'88 
per cento degli abitanti vogliono il parco, ma "ristretti gruppi di interesse" si oppongono. Risposta: 
"Lei è un ambientalista?". 
Rispondo che non sono un ambientalista, ma un giornalista. Risposta del signor Pasquale: "Se fosse 
stato un ambientalista avrei parlato con lei. Avrei potuto sondarla un po'". Dico: "Veramente sono io 
che dovrei sondare". Signor Pasquale: "Non dico niente. 
I giornalisti sono tutti prezzolati". Lo scambio - culturalmente profondo, umanamente stimolante si 
ripete tre volte, con lievi variazioni. Alla fine prendo il solito chilogrammo di materiale 
illustrativo - da cui risulta che Vieste dista 1780 chilometri da Anversa (Belgio) e 110 da Cerignola 
(Foggia) - ed esco. Alle mie spalle, un'impiegata dice: "L'avevo detto, io, che quello aveva la faccia 
da giornalista". 

Nonostante le migliaia di signor Pasquale sparsi per la penisola e le trappole predisposte da 
centinaia di assessori alla viabilità, scendere lungo le coste della Repubblica sul mare riserva ancora 
piccole gioie. Il tratto da Ancona al Gargano, ad esempio, è affascinante: l'Italia cambia a vista 
d'occhio, tra striscioni di feste popolari e manifesti di cantanti ingrassati che hanno trovato una 
scrittura estiva a Montesilvano. Nelle radio libere mutano i modi e gli accenti: intorno a Termoli 
compare Radio Sole, dove vengono lette con grande serietà dediche come questa: "Da Tonino alla 
nonna: smettila di rompere o ti spacco la faccia". 

Il confine tra Nord e Sud - il mio confine; Michele Serra ne aveva un altro - è Pineto negli Abruzzi. 
Un posto di mare vagamente malinconico, né bello né brutto, dove i ragazzi giocano a calcetto di 
fianco alla ferrovia, tra i pini marittimi e gli ombrelloni del bar Saint-Tropez, e quando sbagliano un 
gol imitano gli isterismi dei calciatori visti in televisione. E un'Italia con gli infissi in metallo, dove 
le automobili hanno quasi sempre un'ammaccatura. Un'Italia dove, domani, potrebbero filmare uno 
sceneggiato sulle vacanze negli anni Sessanta. È l'Italia di quand'ero bambino, piena di negozi che 
vendono biglie e canotti. 

Tutto cambia - panorama, curve e clientela - dopo i laghi pugliesi di Lesina e Varano. Il bernoccolo 
del Gargano offre una successione di vedute spettacolari: spiagge, faraglioni e i faggeti della Foresta 
Umbra, relitto dei boschi cantati da Orazio, che veniva da queste parti duemila anni fa, e insidiavale cameriere nelle locande. È un peccato che anche qui, in tempi recenti, siano state compiute 
solenni schifezze. Intorno a Pugnochiuso, disposte a semicerchio nella valle, sono in costruzione 
schiere di edifici che andrebbero bene se dovessero alloggiare una divisione corazzata. poiché sono 
destinate agli italiani in vacanza, sembrano decisamente fuori luogo. 

Il turismo del Gargano è più avventuroso di quello che si incontra sul resto dell'Adriatico. In 
maggioranza si tratta di famiglie dirette verso un campeggio: automobili cariche di bambini che si 
sentono male ogni Venti curve; caravans e roulottes irte di mountain bikes; motociclette da cui 
scendono ragazze con il volto stravolto e il vestito sbagliato, prova inequivocabile che quel viaggio 
l'hanno fatto per amore. Questi turisti badano a quanto spendono, a giudicare dalle trattorie 
semivuote che si vedono passando sul lungomare. 

Non guidano motociclette, e non sembrano avere problemi di contante, gli ospiti dell'hotel 
Pizzomunno, dove mi sono rinchiuso a scrivere sotto i pini. Nemmeno loro, però, hanno l'aria di 
contribuire molto all'economia locale. Escono poco, anche perché l'albergo fornisce tutto 
l'indispensabile: mare, tennis, ristoranti, nonché un animatore che la sera si butta incatenato in 
piscina, riemerge e propone una gita alle Tremiti.
È una Puglia vagamente sterilizzata, e ragionevolmente efficiente. Per far sentire a casa i clienti 
settentrionali è stato assunto il grand'uffìciale Celant Guido, nativo di Pordenone, che negli anni 
Sessanta faceva il portiere al Continental di via Manzoni a Milano. 
Celant veste sempre in frac grigio, porta le chiavi d'oro incrociate all'occhiello, e regala a tutti un 
dottore e un sorriso. È straordinario, come un inglese in India. 

"Santa Maria di Leuca - I grandi viaggiatori stranieri, durante i loro soggiorni italiani, fecero, 
bisogna dire, molte cose strane: Lord Byron nuotava tra i fetori del Canal Grande; Montesquieu 
insultava i veneziani, Flaubert i torinesi, Lawrence i milanesi e Ruskin i fiorentini; Richard Atkins 
voleva convertire il Papa di Roma al protestantesimo e il grande Heinrich Heine, assaggiata la frutta 
italiana, disse di non voler più mangiare le mele cotte tedesche. Nessuno, però, è stato mai così 
sconsiderato da trascorrere una domenica d'estate in questo modo: iniziarla intrappolato dai leccesi 
che lasciano la città diretti verso l'Adriatico; passarla dentro un ingorgo in compagnia dei brindisini; 
chiuderla incolonnato tra i tarantini che abbandonano le spiagge dello Ionio e tornano verso casa. 

Ebbene: io sto per fare tutto questo. Lascio Lecce e le sue chiese una domenica mattina, e riprendo 
la strada della costa. Dopo dodici chilometri arrivo a San Cataldo, dove i leccesi-bene hanno piccole 
case e motoscafi; i mazzarì (cafoni) vanno invece al mare dove capita, con bambini, canotti e 
colazioni al sacco. "I mazzari" mi spiega un ragazzo di Leuca "saremmo noi: quelli del Capo, quelli 
che vivono nella parte meridionale del Salento. Veniamo snobbati perché, dicono i leccesi, l'Italia 
finisce a Lecce." Trovo l'affermazione straordinaria, e glielo dico: i baresi mi avevano infatti 
assicurato che l'Italia finiva a Bari, e i foggiani a Foggia. 
So che per i romani finisce a Roma, e per i lombardi al fiume Po, così come l'Europa per i tedeschi 
termina alle Alpi e il mondo per gli inglesi finisce sulla Manica. Dico al ragazzo di Leuca: "Vedi? 
Siamo tutti i meridionali di qualcun altro". Lui risponde: "D'accordo. 
Ma noi con chi ce la prendiamo?". 

Queste sottili disquisizioni mi tornano alla mente scendendo la statale numero 611, che segue 
giudiziosamente l'ultimo scampolo di costa adriatica in direzione di Otranto. Una bella strada, 
nonostante la poca vegetazione e i molti ingorghi. Un paio di segnali di curva pericolosa portano la 
scritta Luma, che forse è la stessa fanciulla cui sono dedicati i graffiti sulle grandi ancore sotto il 
"monumento al marinaio", nel porto di Brindisi. 

Alcuni centri abitati offrono esempi gagliardi di abusivismo edilizio. Segnalo, agli amanti della 
materia, Rocca Vecchia e Torre dell'Orso. È un abusivismo allegro, non tetro come quello calabro. 
Vedo una villetta con maioliche alla portoghese, patio messicano, cancellata classica, finestre 
ingleseggianti e tetto all'araba.Penso al coraggio del proprietario e al genio del suo geometra: il 
primo dovrà pure guardare in alto, mentre rientra nelle viscere del mostro, la sera. Il secondo avrà, 
se non una coscienza, almeno un'anima. 
Non può non sapere cosa lo aspetta nel giorno del Giùdizio dei Geometri. 

Dopo Otranto, il centro abitato più orientale d'Italia, e Santa Cesarea Terme - bella e dolcemente 
démodé, come tutte le città di terme - la vicinanza del capo Santa Maria di Leuca viene segnalata 
dalle inevitabili pensioni Due Mari. L'Italia finisce proprio come sulla carta del Touring Club, con 
una grande curva a destra. Al di là, sorprendentemente, è tutto uguale: il primo incontro è con una 
pattuglia della polizia stradale impegnata a discutere con una banda di ragazzetti in motorino; il 
secondo incontro, con un pallone che sbuca da un giardino e atterra mollemente sul parabrezza. 

Leuca, mi sorprendo a pensare, è fortunata. Se fosse stata altrove, non sarebbe tanto famosa. 
Ruffano, Ugento o Presicce, ad esempio, vivono nell'assoluto anonimato. Leuca, invece, è 
costantemente citata, ricordata, sbattuta sui giornali: l'Italia del Brennero, ci chiediamo noi 
giornalisti senza fantasia, è la stessa di Santa Maria di Leuca? La risposta di solito è "no", ma 
arrivando qui comincio ad avere qualche dubbio. La cittadina è percorsa da piccoli "fuoristrada" e 
brulica di Foto Kodak, Paninoteca, Sala Giochi Super Bullet, Caffè Mokambo, Totocalcio e 
Rosticceria Lo Spuntino. 
Il paesaggio italiano - più viaggio, più me ne convinco - è questo. A Leuca non è stato sufficiente 
essere sulla punta estrema: se voleva essere diversa, doveva staccarsi e galleggiare sdegnata verso 
l'Albania. 

Proseguo. Il Salento - bianco di rocce carsiche e brulicante di teste nere - continua ad alternare 
luoghi incantevoli e volenterose manomissioni. A Torre San Giovanni i costruttori l'hanno buttata 
sulla geometria. 
C'è assolutamente di tutto: tetti trapezoidali, condomini a forma di parallelepipedo, cilindrici, 
cubici. 
Una casa porta sul tetto, per motivi noti probabilmente solo al confessore del proprietario, una serie 
di triangoli capovolti. A Capilungo, pochi chilometri più avanti, c'è un igloo di cemento armato. Un 
museo dell'anarchia edilizia, in questo angolo della penisola, non starebbe male: sarebbe la 
dimostrazione che l'italiano, quando ha deciso di combinare disastri, si ferma soltanto davanti al 
mare, quando si ferma. 

A Gallipoli, ad esempio, si è arrestato pochi metri prima: sulla spiaggia. Le famiglie che trascorrono 
la domenica sul mare si possono contare perché ognuna lascia dietro di sé un sacchetto di rifiuti: 
poiché i cestini sono pieni o divelti, dalla riviera - la strada panoramica ricavata dalle mura antiche si 
scorgono monticelli bianchi di cellophane. Su una spiaggia della provincia di Taranto, che inizia 
appena dopo Punta Prosciutto, vedo di peggio: una mamma sgrida il suo bambino perché butta i 
rifiuti sulla sabbia. "Non fare così" dice paziente, mentre il cronista di passaggio silenziosamente si 
compiace. Poi la signora mostra come fare: due giri per aria, un colpo di polso e il sacchetto di 
immondizia atterra dentro un cespuglio distante cinque metri. 

Il turismo domenicale si è accanito con particolare ferocia su questo tratto di costa, pensando forse 
che era lungo, e se ne poteva massacrare un po'. In una località chiamata Marina Piccola - vicino al 
Lido Silvana, a una ventina di chilometri da Taranto - sembra addirittura che la folla si sia informata 
su tutto ciò che e proibito, per poi farlo, senza trascurare nulla. La gente pianta tende, abbandona 
roulottes, costruisce baracche, lava i cani. Qualcuno ha installato una linea elettrica artigianale. 
Mancando i servizi igienici, tutti fanno tutto in mare, che diventa toilette, lavello e pattumiera. 
Perfino la Gazzetta del Mezzogiorno si è scoraggiata: "Davanti a queste scene" ha scritto "i nomadi 
slavi meriterebbero l'Oscar del turismo internazionale". 

Intorno alle sette di sera l'esercito della domenica - i gentlemen di Marina Piccola e tutti gli altri, 
disseminati lungo chilometri di spiaggia bassa - riprende la via di casa, tra imprecazioni per le 
automobili insabbiate e scenette di vita familiare (mamme che inseguono bambini, bambini che 
fuggono dalle mamme, padri che osservano bambini e mamme, impassibili come bonzi). 
Avvicinandosi a Taranto il caos aumenta. 
Le strade cominciano ad intasarsi; anziane donne in nero portano sadicamente le sedie sui 
marciapiedi per assistere agli ingorghi; chi ha un'automobile di grossa cilindrata - dalla Lancia 
Dedra in su - si ritiene in diritto di guidare al centro della strada, e lampeggiare. 
Al Lido Gandoli le colonne che tornano in città si incontrano con quelle che arrivano dalla città per 
trascorrere la serata sul mare. Il risultato è un ingorgo sinistro, mentre la luce cala, i clacson 
strillano e si accendono i neon (Paninoteca, Sala Giochi, Caffè Mokambo) di un'altra bella sera 
italiana. 

Metaponto - Tutto appare bello venendo da Taranto. 
Anche Metaponto, moderna stazione balneare tra il Bradano e il Basente. Per chi ignora dove stia il 
Bradano e non sa cosa sia il Basente, diciamo che sono due fiumi che sfociano appaiati nell'inguine 
d'Italia, nel punto dove la Lucania scende piatta al mare e divide Puglia e Calabria, come un arbitro 
impegnato a tenere distanti due contendenti. L'antica Metaponto venne colonizzata dai greci nel 
settimo secolo avanti Cristo, assicurano le guide turistiche, e l'aria immobile" il caldo secco, le 
strade vuote ricordano in effetti certi luoghi del Peloponneso e della Turchia. Poi si arriva davanti al 
mare e la vigilessa, sorridente, dice: "Vada pure tranquillo senza cinture. Tanto qui non le dicono 
niente". Certo, a questo punto, di essere ancora in Italia, posso cominciare a guardarmi intorno. 

Metaponto Lido è lunga, assolata e vagamente artificiale. 
L'automobile si parcheggia nell'abitato, sotto file di vezzosi oleandri, dove di solito ha già 
parcheggiato qualcun altro. Oppure si porta vicino alla spiaggia: qui il posteggio è custodito, ma 
non sarebbe necessario, perché a quaranta gradi anche i topi d'auto danno forfait. Le automobili 
portano molte delle targhe d'Italia ma - assicura il proprietario di una tavola calda sotto gli eucalipti 
- ripartono quasi tutte prima di sera. Al Lido di Metaponto rimangono quelle targate Matera, e 
nemmeno molte: si tratta di gente che ha un appartamento, e si guarda bene dallo spender soldi nelle 
tavole calde sotto gli eucalipti. 
La spiaggia è bassa, larga e affollata. Sembra che tutta la popolazione della Basilicata si sia data 
appuntamento qui, per fare quello che tutte le famiglie italiane fanno di questi tempi: inseguire 
bambini che si picchiano con le palette e chiedono la pista per le biglie, sulla quale il resto del 
mondo non deve passare. 
Chi non crede che l'Italia sia un'unica nazione dovrebbe trascorrere una mattina sulla spiaggia di 
Metaponto con gli occhi chiusi, e si convincerebbe: qui, come a Jesolo o a Pinete negli Abruzzi, i 
discorsi sono gli stessi. Al Sud, forse, gridano un po' di più. Per il resto, stessi timori, stesse 
arrabbiature, stesse urla verso bambini del tutto simili, che rifiutano di fare il bagno quando devono, 
vogliono farlo quando non devono e, in un caso e nell'altro, piangono e protestano. 

Per saperne di più su Metaponto - dopo le solite indagini presso posteggiatori, baristi, vigili e vicini 
di asciugamano - vado alla ricerca di un "ufficio informazioni". 
Lo trovo, e trovo Geltrude Orsola Del Castello. 
La signorina - piccola di statura, corvina di capelli, una di quelle italiane che gli stranieri fotografa 
di nascosto per mostrare agli amici in patria quali (scherzi gioca la latitudine - è di Bernalda, il 
comune all'interno da cui Metaponto dipende. Se ho capito bene, Geltrude Orsola Del Castello ha 
concluso un accordo con l'amministrazione: lei fornisce informazioni ai turisti e, già che c'è, vende 
oggetti di artigianato, opuscoli fotocopiati e un suo libro di poesie intitolato Per le strade del mio 
quartiere, al quale muovo soltanto un appunto: l'introduzione non doveva esordire con 
"L'amministrazione locale di Bernalda, in occasione della X edizione del Tiro alla Papera, ha curato 
la pubblicazione di questa raccolta di poesie". Per lo meno, doveva evitare le maiuscole. 

Geltrude Orsola Del Castello ha pubblicato anche uno studio sulla Magna Grecia a livello di 
fotocopia, e offre un certo numero di opinioni sensate. La cosa che più la fa arrabbiare, sostiene, è la 
mancanza di informazioni. 
Non esistono guide che accompagnino i turisti attraverso il parco archeologico, ad esempio, e così 
la maggioranza dei visitatori se ne va convinta che le Tavole Palatine siano una cosa noiosa chiusa 
in un museo, quando invece sono i resti di un tempio dorico dell'undicesimo secolo avanti Cristo 
dedicato a Hera, la dea della fertilità. 

Altri problemi sono la siccità, e il fatto che i visitatori chiedano sempre opuscoli sul Lido di 
Metaponto (che naturalmente non ci sono) "senza capire che noi siamo qui per spingere il turismo 
all'interno della Basilicata". 
La dimostrazione di quest'ultimo concetto arriva immediatamente: una signora di Bergamo entra e 
vuole "materiale illustrativo" sulla spiaggia. Il match con Geltrude Orsola Del Castello, che intende 
rifilarle opuscoli sulle attrattive di Grottole, Ferrandina e Rotondella, è breve e violento. Alla fine la 
bergamasca cede, prende tutto e compra un libro di poesie. 

La signorina Geltrude è meno informata, o parla meno volentieri, degli strani manufatti in cemento 
che, arrivando, si vedono dalla statale: Lavori di costruzione della viabilità dei nuclei turìstici -
Primo intervento, sta scritto su un cartello. "È uno stadio" spiega "ma non è finito." Perché non è 
finito? chiedo. "Perché sono finiti i soldi. Quando non ci sono più soldi, i lavori si fermano." Perché 
uno stadio in questo posto sperduto? Geltrude Orsola Del Castello, questo, non lo sa: le sue 
specialità sono altre. Per esempio, l'etimologia dei termini Lucania e Basilicata,. Interessa? 

Lasciando Metaponto, i suoi eucalipti, i suoi bambini e le sue poetesse, si incontrano subito altre 
prove che in questo angolo d'Italia sono numerosi gli amanti del cemento. Il Basente, che si butta 
nello Ionio a poche centinaia di metri dal lido, è sotto sequestro giudiziario: sessanta chilometri di 
fiume, probabilmente un record mondiale. Pare che il procuratore della Repubblica di Matera voglia 
veder chiaro nei "lavori di sistemazione idraulica", finanziati con duecento miliardi di fondi Cee e 
destinati a incanalare con argini di cemento il corso d'acqua. Il giornalista di passaggio non può e 
non vuole approfondire. Sa però che nessuno, sul pianeta, consuma più cemento degli italiani: 
ottocento chili a testa ogni anno, il doppio dell'Unione Sovietica e il triplo degli Stati Uniti 
d'America. Sa anche che, andando da Trieste a Ventimiglia, dopo i lidi della Basilicata viene la 
costa ionica della Calabria, dove di cemento e betoniere sarà costretto a fare indigestione. 

Locri (Reggio Calabria) - Se un turista, sotto gli ombrelloni bianchi e rossi dei bagni La Playa, 
dicesse ad alta voce d'essere venuto apposta da Verona o Vercelli per passare un paio di settimane in 
questa ridente "località balneare della Calabria, nei pressi dell'antica città greca di Locrì Epizefirì" 
(Guida Rapida del Touring, volume 5, pagina 158), diventerebbe subito popolare. 
Solo per lui avrebbero occhi le ragazze scure come madonne bizantine, l'energumeno che passeggia 
Portando un ombrellone con la scritta Bigliardi Cedro, i ragazzi che fanno sci nautico tra le teste 
degli amici. 

Tutti vorrebbero festeggiare l'ospite intrepido che è venuto a trascorrere le vacanze nel capoluogo 
della Locride, terra di sequestri. 

Purtroppo per Locri, non c'è nessun ospite da festeggiare. 
I ragazzi possono continuare a fare sci d'acqua fra le teste degli amici, e l'energumeno può 
passeggiare 'con l'ombrellone. Di turisti, qui, non se ne vedono. Le automobili sono targate 
rigorosamente Reggio Calabria e l'albergo Demaco, trentatré camere con bagno, non rischia il tutto 
esaurito. Eppure Locri non appare più brutta di altre località della Calabria jonica: il mare è azzurro 
e profondo, la spiaggia pulita, le ragazze brune, sorridenti e abbronzate. Il municipio, nascosto tra le 
piante, ricorda certe costruzioni dell'Est europeo: da lontano è quasi bello; avvicinandosi, sembra 
soffrire di invecchiamento precoce. 

Locri, con i suoi negozi dagli improbabili nomi francesi (Sons Souci, Envie de Charme), non è il 
simbolo della Calabria ionica. Ci sono posti con una fama migliore, e posti con un aspetto peggiore. 
La costa, scendendo dalla Basilicata, è certamente più triste. Meglio: lascia senza fiato. Le 
costruzioni abusive, le case non intonacate e i condomini senza infissi non parlano solo di 
indisciplina e furbizia, come in altre parti d'Italia. Parlano di incoscienza assoluta. Tre edifìci su 
quattro non sono terminati: qualcuno già arrugginisce nel vento. 
Corrado Alvaro, quando scrisse che in questa regione "la stessa natura prende atteggiamenti 
d'architettura, e l'opera dell'uomo fa tutt'uno con essa", non poteva immaginare queste opere, e forse 
pensava a uomini diversi. 

A Sibari, a Girò Marina e a Capo Colonna di turisti se ne vedono pochi: il Censis ha stabilito che 
quest'anno il 3 per cento degli italiani diserteranno le spiagge nazionali, ma qui si parla di ben altre 
percentualiAnche Capo Rizzuto, un nome che qualche anno fa era di moda come quelli delle 
spiagge sarde, sembra poco frequentato: sulla piazzuola del promontorio ci sono una Opel con targa 
tedesca, due ragazzini in motorino e i vetri di un finestrino rotto, segno di un'autoradio che ha 
cambiato padrone. Pare che i turisti siano arrivati, ma stiano tutti nei villaggi turistici: il Club Hotel 
a Le Castellarmi Valtur a Simeri-Crichi, un albergo a Copanello. E una situazione da Far West: 
questi villaggi sono tanti Fort Apache - chiusi, difesi e autosufficienti - e tutt'intorno c'è il deserto. 
Nelle pensioni con i muri senza intonaco, infatti, gli italiani non vogliono più andare. Nei campeggi 
con l'erba bruciata, cinquemila lire al giorno, nemmeno. 

I proprietari degli alberghi parlano malvolentieri dei propri affari. Accennano a storie di malavita e 
invidie: "Qui la gente detesta il successo altrui" dice uno di loro "e non fa nulla per conquistare il 
successo proprio". 
A Copanello, il proprietario dell'hotel Guglielmo è riuscito a costruire un giardino magnifico, un 
dedalo di bouganvillee e limoni. L'albergo da lavoro a oltre cento persone per tutto l'anno. Gli parlo 
di una lambada notturna che mi insegue come un fantasma in questa estate sul mare, e gli chiedo se 
gli italiani stanno disertando la Calabria. Ammette di ricordare periodi migliori. Per quanto riguarda 
la lambada, si scusa: è stata richiesta da un gruppo di turisti milanesi insonni. 

Copanello è una piccola oasi, fiorita e affollata. Subito dopo, ricomincia il deserto. Proseguendo 
verso sud passo per Riace, dove un cartello ricorda che il mare nascondeva i bronzi, ed entro a 
Siderno, dove un negozio si chiama Rockefeller Calzature e un automobilista usa le cinture di 
sicurezza (commosso, segno il numero di targa: RC398002, una Fiat Duna color carta da zucchero). 
Superata Locri, subito dopo il bivio per San Luca, c'è il camping Costa dei Gelsomini. Una tenda 
"è una sola - prende sole tra l'erba gialla. 

Avvicinandosi a Reggio Calabria - dopo Capo Spartivento, dove l'Aspromonte precipita nel mare -. 
cambia il paesaggio. Sopra un ponte qualcuno ha scritto Dio c'è-Vota Dc, e le automobili 
continuano a essere targate soltanto Reggio Calabria. A Melito di Porto Salvo i cartelli dicono 
Welcome, Wilkommen e Bienvenus, non si sa bene a chi: circola solo gente del posto, tra buche 
nelle strade e bar deserti. A Lazzaro il lungomare è quasi bello, arredato con un parapetto di piccole 
colonne e grandi lampioni liberty. Non è finito, però, e da l'impressione di un luogo abbandonato 
dopo un cataclisma. 
Nel ristorante Il Faro sono sedute famiglie con molti bambini: le mogli giovani e accaldate; i mariti 
in pantaloncini e zoccoli. L'albergo è costruito direttamente sulla spiaggia, ed è grande come una 
cattedrale; dispone di un'immensa sala per i banchetti, ma oggi le sedie sono rovesciate sui tavoli. 
Questa è la punta della punta dello stivale: poi la strada statale 106 piega a nord, verso Reggio e lo 
Stretto di Messina. Qui i turisti non vengono. 
A Lazzaro il mare è azzurro e brillante, forse perché l'Italia è un posto lontano. 

Tropea - Ai principi tedeschi, di solito, importa poco delle fogne italiane. Quando però le fogne 
italiane sporcano il mare, e davanti al mare sta un albergo, e quell'albergo è il loro albergo, allora i
principi tedeschi si preoccupano. È accaduto a Tropea: il principe Hermann von Sachsen, 
proprietario dell'hotel Rocca Nettuno, ha messo mano al libretto degli assegni per aggiustare il 
depuratore comunale che non funzionava. 
L'acqua del mare, dicono, da quel giorno è migliorata. 
L'umore del nobiluomo, anche. 

Al Rocca Nettuno raccontano volentieri la storia del depuratore, anche perché il proprietario tedesco 
ne esce bene, a differenza della pubblica amministrazione italiana. Ammettono anche che l'acqua di 
Tropea, seppure balneabile, non è più quella di qualche anno fa: una ragazza romana, impiegata al 
ricevimento, ricorda che, negli anni Settanta, "quasi si poteva bere". 
La signorina, che ha l'occhio battagliero di chi deve domare i tedeschi in vacanza, spiega che 
Tropea non è in gran salute, e i sintomi del malessere sono dappertutto: le tre discoteche 
Casablanca, Rebus e Blue Inn il 20 luglio non erano ancora aperte; i treni diretti da Roma e Milano 
sono stati aboliti, tranne uno: chi arriva deve cambiare a Lamezia e montare sull'accelerato locale, 
che se la prende comoda. 

La grande trasformazione di Tropea è avvenuta una quindicina di anni fa. "La cittadina appollaiata 
su una roccia perpendicolare al di sopra delle nostre teste" (per citare un viaggiatore francese del 
Settecento) diventò la mecca del popolo con il sacco a pelo, con immensa rabbia dei commercianti 
locali. "Mangiavano per terra, dormivano all'addiaccio; si baciavano, si spogliavano e si drogavano" 
ricordano oggi, con l'angoscia di chi descrive un flagello divino. In una libreria del corso principale, 
il proprietario racconta disgustato: "Non si poteva più nemmeno andare staffacelo sul mare: c'erano 
loro sdraiati per terra". 

La soluzione del problema è arrivata in seguito alla decisione di trasformare i molti campeggi in 
altrettanti villaggi-vacanze. Senza alloggio, malvisti e malridotti, i ragazzi del sacco a pelo hanno 
cominciato a disertare. Altri, addomesticati da mogli severe e ferie corte, hanno ripiegato sulla 
Romagna. Al loro posto sono giunte tranquille famiglie di impiegati, che cenano nei ristoranti 
all'aperto senza rubare le forchette, insieme con bambini che piagnucolano perché vogliono le 
balene gonfiabili e gli zoccoletti nuovi. Quando hanno visto questi nuovi arrivi, i ristoratori e i 
negozianti di Tropea hanno capito che era fatta, e si sono abbracciati commossi. 

La trasformazione, fortunatamente, si è limitata alla clientela. La cittadina, adagiata su un ripiano di 
arenaria alto sul mare, non è stata assassinata dai costruttori come buona parte delle località marine 
della Calabria. 
I guai di Tropea, in fondo, sono guai minori: in ogni porta c'è un negozio; in ogni cortile, un 
ristorante; in ogni via, un ingorgo, anche perché le vie sono più strette delle automobili. Le spiagge 
sotto l'abitato hanno sofferto a causa del depuratore in avaria, ma quelle più distanti rimangono 
deliziose, e la ricchezza della vegetazione permette a un milanese di riconoscere almeno sette specie 
di piante: agavi, eucalipti, fichi d'India, pini, palme, oleandri e bouganvillee. Nella baia di Riace dove 
sono riusciti perfino a costruire due stabilimenti balneari e due parcheggi senza combinare 
disastri - è possibile far colazione in un ristorante semivuoto guardando il mare verdeazzurro che 
sbuca tra le foglie, come in una vecchia cartolina. 
Tropea è rimasta un bel posto, in altre parole, e lo rimarrà, soprattutto se gli amministratori locali 
capiranno che i depuratori vanno aggiustati senza aspettare l'arrivo dei principi, come nelle favole. 
Delle virtù di questa località sono convinti in molti: si va, come al solito, dagli innamorati ai 
fanatici. Alla prima categoria appartiene Francesco Stefanelli, che ha scritto una guida turistica della 
zona, e quando la estrae da un cassetto la guarda innamorato, come se guardasse una figlia che va in 
sposa. Stefanelli è pugliese, ma vive in Calabria da vent'anni. Fino all'anno scorso era appuntato dei 
carabinieri e pattugliava la zona, che dice di conoscere "metro per metro, scoglio per scoglio". 

Stefanelli ama la sua guida, e ama Tropea, con la passione dello scrittore e la dedizione del 
carabiniere. 

Il cocktail è affascinante: gli chiedo come è cambiato il turismo e risponde sognante che Giuseppe 
Berto si ritirava a scrivere a Capo Vaticano. Domando chi ha cacciato gli hippies, e mi spiega la 
differenza tra le secche e le dragare: sul fondo delle secche c'è sabbia, e ci stanno le cernie; sul 
fondo delle dragare ci sono alghe e scogli, e vivono saraghi e cefali. Decido di chiedere spiegazioni 
sul nome di qualche scoglio, per vedere se in questo modo riusciamo a parlare del depuratore. 
L'autore sorride: di grotte e scogli sa assolutamente tutto. Sulla sua guida ne vengono descritti 
centododici, con traduzione in inglese e tedesco ("Scoglio 'a mitraglia": In zweiten Weltkrìeg war 
hier ein Militàrpostm stationiert; "'A grotta dell'ammore": Popular with young couples for its 
secluded position). 

Un'altra attività che è possibile compiere intorno a Tropea, con l'aiuto dell'opera di Stefanelli, sono 
le visite storiche. Interessante, ad esempio, è scoprire i posti dove Giuseppe Garibaldi non è stato. 
L'eroe dei due mondi, a giudicare dalle lapidi, è infatti sbucato da ogni balcone, ha dormito in ogni 
letto, varcato ogni portone. Qui vicino, a Nicotera, viene ricordato come "fulmine di guerra - sereno 
baldo sicuro del trionfo - della sua eroica e leggendaria impresa - in mezzo all'entusiasmo del 
popolo - lanciò la parola incitatrice - alla liberazione della nostra patria - dalla esosa tirannide 
borbonica". Arrivasse adesso, l'"eroe dei due mondi" sarebbe meno popolare: essendo barbuto, un 
po' sbracato e in compagnia di mille giovanotti che non cambiano mai camicia, piacerebbe poco 
all'Associazione Commercianti. 

Positano - Salire dalla Calabria alla Campania è impegnativo. 
Non soltanto perché buona parte delle cur-ve d'Italia sono concentrate fra Praia a Mare e Agropoli, 
ma anche perché le cose da vedere sono tali e tante che ci si vorrebbe fermare ogni momento: in 
Calabria c'è Pizzo, dove fucilarono il famoso Murat, che fu re di Napoli e non fondatore di una casa 
di sigarette; nel breve tratto di Basilicata tirrenica si affaccia l'incantevole Maratea; a Sapri un 
obelisco ricorda lo sbarco di 
Pisacane; a Palinuro sono in corso le prove generali degli ingorghi di Ferragosto. 

Dopo Acciaroli, superata una pizzeria Corallo Rosso dall'aspetto preoccupante, il paesaggio offre 
nuovi motivi d'interesse. Il viaggiatore, ad esempio, può contare le specie di piante lungo la strada, 
oppure i posti dove i motociclisti del Cilento sistemano il casco, pur di non calzarlo in testa: sul 
freno, sulla frizione, appeso allo specchietto retrovisore, legato al portapacchi. 
Intorno a Salerno il forestiero può dedicarsi invece al gioco delle bandiere: vince chi trova più 
variazioni del tricolore italiano. Molti sono capovolti (il rosso a sinistra invece del verde); altri sono 
orizzontali come la bandiera dell'Ungheria; altri ancora ricordano la bandiera dell'Iran, oppure, 
quando il rosso è scolorito, quella dell'Irlanda. 

Sulla costiera amalfitana, affrontata all'ora della pennichella, non c'è traffico, e una comitiva di 
turisti tedeschi sembra genuinamente stupita di questo fatto, al punto da trascurare il panorama. 
Perfino a Positano ci si muove con ragionevole agio. Una volta sistemato su un lettino accanto a un 
portarifiuti rosso a forma di leone (cortesia del capitano dei bagni L'Incanto), il viaggiatore può 
finalmente rilassarsi: quando l'Italia ricca si mette in mutande, infatti, non ci si può annoiare. 

Intorno a me c'è di tutto. Ci sono ragazzetti napoletani che si preparano per una serata al Mito (ex 
Fregata), la più vecchia discoteca di Positano che, assicura il Mattino, "conserva un'aria 
giovanissima e molto posi". Ci sono i loro papà carichi di bracciali d'oro, quelli che il capitano 
chiama impietosamente "i soliti scafandri". 

Ci sono mamme che trascinano figlie adolescenti dall'aria infelice, infagottate nello "stile Positano". 
Manca invece - e questo probabilmente ha assicurato a questo posto l'eterna giovinezza profetizzata 
dallo scrittore John Steinbeck - il cafone motorizzato, che ha dovuto arrendersi di fronte a scale e 
gradini. C'è soltanto per la gioia del cronista, qualche buon esemplare di gitante occasionale, quello 
che segue le mode con disperato candore: quando era di moda il jogging, lui correva; quando 
andava il registratore walkman, lui ascoltava musica tutto il giorno; ora che furoreggia la cinepresa, 
lui riprende. Nessuno sa bene cosa, ma riprende. 

L'immutabilità di Positano - la grande notizia di quest'anno è che la Buca di Bacco ha installato un 
nuovo ascensore - costituisce insieme la forza e il limite di questo posto. Dopo un paio di giorni 
trascorsi a guardare "i soliti scafandri", le solite ragazze e i soliti negozi, non si sa bene come 
passare il tempo. Se il visitatore è un giornalista, e ama farsi insultare, può andare all'azienda di 
soggiorno, dove un'impiegata ammonisce "dottore, se fa un articolo, buono lo deve fare!", e poi 
ordina di andare all'hotel Marincanti "dove il direttore, se avrà tempo, la riceverà". Un'altra 
possibilità è montare in automobile, attraversare Napoli e arrivare a Castel Volturno, che somiglia a 
Positano come una rapa somiglia a un'azalea. 

Castel Volturno, per dirla in due parole, è un disastro. 
Un disastro così gigantesco da diventare interessante. 
Il mare non è soltanto inquinato, ad esempio. 
Potrebbe rappresentare l'Italia nelle Olimpiadi dell'Inquinamento, e sperare di piazzarsi bene: una 
processione di barche-laboratorio, golette, ecologisti ed esperti vari ha stabilito che i coliformi, in 
queste acque, sono grassi e felici come omini della Michelin. Gli abusi edilizi non sono fantasiosi 
come in Puglia o metodici come in Calabria: sono così perversi e diffusi che Un povero costruttore 
abusivo, per studiare qualcosa di originale, dovrebbe riflettere a lungo. Un medico napoletano 
racconta che il posto era decente, prima del terremoto del 1980. Poi le "seconde case" sono state 
requisite, e i nuovi inquilini hanno cominciato a manomettere cancelli e balconi. 

Il colpo definitivo alla "riviera" di Castel Volturno lo hanno dato gli immigrati di colore, arrivati 
anni fa per la raccolta dei pomodori, e rimasti in numero imprecisato. 
Ci sono tratti di strada in cui si ha la sensazione di non essere in Italia, ma in Sud Africa: i bianchi 
passano in automobile; i neri vanno a piedi, oppure si fermano a gruppi, e fumano appoggiati ai 
muri, Vicino al Lido Oasi, dove le spiagge sono protette da reti e un cartello annuncia "Si usano 
solo le sdraio del Capitano", qualcuno ha cambiato il nome di una via con un cartello scritto a 
mano: Viale dello zio Tom, si legge. Al tramonto, sul bordo della spiaggia, famiglie con le auto 
targate Caserta si preparano a tornare verso casa. I bambini gridano contenti. A Positano, non c'è 
dubbio, non si sarebbero divertiti tanto: laggiù papà non poteva insabbiarsi con l'automobile, e non 
ci sono neppure i chiodi e i vetri da cercare nella sabbia. 

Lido di Ostia - I centoquattordici chilometri di strada costiera che dividono Terracina da Ostia, in 
una domenica d'estate, contengono più bambini, più parafanghi, più materassini, più schiene rosse e 
pance ballonzolanti, più sospiri e più sudore di qualsiasi altra striscia d'Italia. Eppure sono 
centoquattordici chilometri estremamente interessanti. Innanzitutto perché dimostrano che gli 
italiani sono un popolo ragionevole: quando trovano un parcheggio, parcheggiano, come si vede 
lungo le spiagge di fronte a Sabaudia (se non lo trovano, parcheggiano comunque). Quando 
scoprono un cestino dei rifiuti, qualche volta, lo usano. Quando finiscono in un ingorgo - come ho 
potuto sperimentare nei micidiali attraversamenti di Nettuno, Lavinio e Tor Vaianica - si mettono in 
coda e, per ingannare il tempo, suonano il clacson e guardano con odio le automobili con i finestrini 
chiusi, che evidentemente hanno l'aria condizionata. Tutto molto ragionevole, tutto molto civile. 

È a Ostia Lido che un lombardo s'aspetta il peggio. 
I lombardi, infatti, Ostia l'hanno sentita soltanto nominare, ma non ci sono mai andati, perché ne 
hanno un terrore folle: lo considerano un posto dove i romani alzano ulteriormente la voce, si 
spogliano in pubblico e si rubano le autoradio a vicenda. Una sorta di Bronx in riva al mare, dove 
automobili di province signorili come Mantova o Pavia verrebbero inseguite da turbe urlanti, 
desiderose di portarsi a casa la targa per ricordo. 

Ebbene, posso assicurarlo: niente di tutto questo. 
L'esperimento che segue è stato condotto di domenica, dalle ore 12 alle ore 16, quando il sole 
dardeggia nel cielo e Radio Ostia propone corsi estivi di recupero e grigliate miste: il momento più 
drammatico dell'anno, quando dalla custode accaldata di uno stabilimento balneare non è lecito 
aspettarsi il self-control di una baronessa tedesca. L'idea - un po' provocatoria - è questa: controllare 
se viene rispettata una recente ordinanza della capitaneria di porto secondo cui l'accesso al mare è 
libero a tutti, anche attraverso i cancelli degli stabilimenti balneari, pubblici e privati. Corre voce, 
invece, che i proprietari dei bagni pretendano sempre e comunque il pagamento del biglietto e, 
appena sentono nominare l'ordinanza della capitaneria di porto, pensano subito di avere a che fare 
con un provocatore, uno Stupido o un giornalista, oppure - peggio ancora - con un giornalista 
stupido e provocatore. In questo caso, si arrabbiano molto. 

Dico subito che l'unico rifiuto netto è venuto dai bagni Vecchia Pineta, dopo che una cassiera con il 
volto di Biancaneve, alla quale avevo chiesto di entrare gratis, ha sussurrato: "Non posso prendermi 
questa responsabilità". 
Il proprietario è intervenuto: "Vuole entrare senza pagare? Vada alla spiaggia libera". Molto più 
interessante la tattica dei bagni Crai Comune di Roma dove hanno cercato di convincermi che io ero 
un dipendente del Comune di Roma, ma davanti alle mie decise smentite hanno dovuto cacciarmi. 
Un particolare interessante relativo ai bagni Crai Comune di Roma: stanno davanti a un cartello con 
la scritta SPQR Divieto di balneazione. 

Ai bagni Plinius mi hanno lasciato passare, cosa che ho subito fatto, ispezionando - primo cremasco 
da sempre, sono certo - le cabine dove famiglie intere prendono l'ombra. Alla biglietteria dei bagni 
Delphinus hanno detto che potevo arrivare fino al mare, ma dovevo promettere di non spogliarmi e 
non fare la doccia. 
Poi mi hanno spiegato cosa sono i periodi per l'affitto di lettini e ombrelloni, una cosa che - mi è 
stato fatto capire - ero l'unico in tutta Ostia a non sapere. i periodi, in alta stagione, sono tre: dalle 9 
alle 13, dalle 13 alle 16, e dalle 16 alle 19. Se uno rimane sdraiato sul lettino dalle 9 alle 19, ad 
esempio, non solo si alza anchilosato, ma paga tre periodi. Ho condotto l'esperimento soltanto in 
altri tre bagni, prima che si diffondesse la voce di un matto che voleva entrare dappertutto e, appena 
gli dicevano "Prego, si accomodi", se ne andava. Nel primo bagno, di cui non ricordo il nome, 
hanno risposto "Legga bene l'ordinanza. Lei può transitare, ma non passare". L'hanno detto in 
maniera così dolce, tuttavia, che non ho avuto cuore di far notare che, come risposta, era un'idiozia. 
Ai bagni Maresole la vista di un colosso truce e abbronzato mi ha convinto a trasformare la 
domanda "Si può entrare gratis?" in "Quanto costa l'ingresso?". Ai bagni Tibidabo, infine, sono 
stato umiliato dalla cortesia della proprietaria che non solo mi ha sorriso e mi ha lasciato entrare, ma 
mi ha aperto il cancello perché - ha spiegato - l'automobile carica di bagagli, lasciata sulla strada, 
sarebbe stata in pericolo. 

Ho amato molto, perciò, i bagni Tibidabo che, come qualsiasi connaisseur di Ostia Lido può dirvi, si 
dividono in Tibidabo Ponente e Tibidabo Levante. Ai bagni Tibidabo c'era tutto quello che un uomo 
può volere in una domenica di luglio: camerieri cortesi, birra fresca, docce tiepide e un bar dove 
hanno i gelati col biscotto. Un cartello annunciava un torneo di "Pinnacolo Super" ma nessuno, 
apparentemente, sapeva di cosa si trattasse. Un altro cartello consigliava il "menu guidato". Di 
nuovo, nessuno sapeva dirmi cosa fosse. 
Anche quella - ho proclamato allora - era una prova dell'eccellenza dei bagni Tibidabo e della 
civiltà di Ostia. Perché annoiare l'ospite con un menu guarnito dai soliti aggettivi (economico, di 
mare, turistico, consigliato, alla carta)? Meglio un menu guidato, rassicurante e misterioso al tempo 
stesso, il pasto sarebbe stato certamente favoloso: bastava non mettessero in tavola i pesci che 
avevano pescato lì di fronte. 

Vìareggio - Passare dalle coste del Lazio (Nettuno, Ostia, Fregene) a quelle della Toscana è come 
passare dalla mazurka al valzer lento. Il ballerino, soprattutto se reduce da tremilacinquecento 
chilometri di litoranea come il sottoscritto, viene pervaso da un senso di pace, e guarda tutto con 
occhio benevolo: ad Ansedonia le rovine della Cosa, che non è l'ectoplasma post-comunista ma una 
colonia romana del 273 a.C.; a Castiglione della Pescaia la maremma, il borgo antico e i tedeschi, 
che stanno comprando questo e quella; a Punta Ala alberghi che si chiamano maliziosamente 
Piccolo Hotel, e dove una camera costa mezzo milione a notte. 

Da Punta Ala arrivo a Follonica, uno dei rifugi del turismo familiare in Toscana. La città, nonostante 
alcune tendenze pericolose (le mostre in programma sono "Strumenti di morte e di tortura nei 
secoli" e "I serpenti più velenosi del mondo"), è gradevole, e dispone di una passeggiata dove è 
possibile osservare le ultime tendenze dei giovani senesi e fiorentini. Ragazzine di tredici anni 
procedono inguainate come ciclisti e immusonite come la cantante Madonna, e fanno grandi sforzi 
per non rispondere agli "Ehi voi!" dei ragazzi appollaiati sui muretti. Si tratta di un rito del 
corteggiamento che chiunque abbia più di trent'anni non può capire, così come chi non è ornitologo, 
o non è un uccello, non può capire i riti di corteggiamento tra le quaglie. 
Follonica, dicevo, offre alla famiglia italiana con finanze limitate e bambini irrequieti una dignitosa 
soluzione per le vacanze. Il mare è ragionevolmente pulito e talmente poco profondo che anche il 
famoso squalo del Tirreno, se arrivasse da queste parti, si insabbierebbe; Pisa, Siena e l'isola d'Elba 
sembrano messe lì apposta per le gite, quando il tempo è cattivo; le pensioni sul mare, infine, sono 
accoglienti e a buon mercato. 
Io sono finito all'albergo Parrini, dove non hanno fatto quello che in tutti gli alberghi del mondo 
fanno con il viaggiatore di passaggio - dargli una camera affacciata sul retro delle cucine - ma mi 
hanno sistemato in una stanza con un piccolo balcone rivolto a mare. Mentre scrivo posso guardare 
il golfo da Punta Ala a Piombino, e osservare i riti della spiaggia. Il mio grazie, dunque, vada agli 
sconosciuti proprietari dell'albergo Parrini. Come diceva non so più chi, questa non è pubblicità, ma 
dovere d'informazione. 

Dopo Follonica, l'Aurelia si concede qualche onesto rettilineo e supera San Vincenzo, dove tutti 
finiscono incolonnati, e arriva a San Guido, dove tutti quelli che erano incolonnati a San Vincenzo, 
vedendo le file di cipressi, ripetono la strofa del Carducci; poi supera Castiglioncello, Livorno, si 
allontana dal mare per rispetto al parco naturale di San Rossore, e arriva finalmente a Viareggio. 

La capitale della Versilia, per il viaggiatore, è un posto affascinante, non solo per via delle pinete, 
degli stabilimenti balneari in stile liberty e della mondanità. 
La vera attrazione di Viareggio sono i viareggini, che hanno una caratteristica rara: mentre in tutta 
Italia gli indigeni parlano bene della propria città, perché la amano, qui ne parlano malissimo, anche 
se la amano allo stesso modo. 

Durante una cena a "La barca", ristorante al Forte dei Marmi, tocca al lombardo di passaggio dire 
che, in fondo, Viareggio sembra benedetta da Dio, perché ha tutto: mare, lago, montagna e un 
lungomare degno di questo nome. I viareggini presenti, scocciati, dicono che le mie osservazioni 
sembrano quelle di tal parrucchiere Angelo, campione del "viareggismo", e sono stucchevoli e fuori 
luogo. il proprietario del locale, Piero Petrucci, fa notare che il turismo non è più quello di una 
volta: adesso la gente rimane pochi giorni, e copia goffamente i ricchi; Graziella Pasquinucci, 
proprietaria della Gallerìa del Libro sulla passeggiata, annuncia di voler vendere ai giapponesi; il 
pittore Beppe Biagi dice che l'amministrazione locale è un disastro, e delle vecchie ville vien fatto 
pessimo uso; sua moglie Monica ricorda che "nemmeno i giochi per i bimbi nella pineta di Ponente 
hanno saputo far bene": mancano le ringhiere, racconta, e i genitori devono star lì con le braccia in 
alto per raccogliere i figlioli che cadono di sotto come pere. L'unico ad avere parole buone per 
Viareggio è Lino Mannocci, pittore anche lui. Gli altri protestano: tu taci, gli dicono con la perfidia 
dei vecchi amici. Durante l'anno vivi a Londra e d'estate te ne stai appollaiato in collina a 
Montigiano. 

Più la cena va avanti, più mi sento solo. Il proprietario non mi parla, anche perché gli ho chiesto un 
vino con le bollicine. Gli altri ignorano perfino i totanetti pur di dire che ho torto. La libraia accusa i 
giovani, i suoi figli compresi, di "viareggite", la sindrome che spinge a perder tempo sulla 
passeggiata, il pittore Biagi ce l'ha con la stagione pucciniana a Torre del Lago; dice che hanno 
preso la peggior orchestra d'Italia; che l'umidità è micidiale, e nel secondo atto non c'è più un 
violino accordato; e, mentre Madama Butterfly piange il suo amore lontano, il vento porta le risate e 
gli schiamazzi del campeggio vicino. 

Con Lino Mannocci, l'indomani, parto per un giro d'esplorazione. A un pittore che viaggia con 
l'adesivo I love Versilia Squash Club sull'automobile bisogna credere e non credere, ma occorre dire 
che la sua Viareggio sembra un posto piuttosto civile. "Vie dritte come a New York, luci come a Las 
Vegas e parchi come a Londra" gli dico, per vedere che faccia fa. Mannocci sospira, e guida fino 
alla casa di Giacomo Puccini (chiusa), intorno alla pineta di Ponente (divieto di accesso) e lungo la 
passeggiata dove al mattino i viareggini regnano incontrastati: i forestieri, a quest'ora, dormono. 
Più tardi andiamo ai bagni King a Marina di Pietrasanta. 
Come molti stabilimenti balneari in Versilia, hanno un'aria tranquilla. Nessuna minaccia di beach 
volley come in Romagna, nessuna radiolina come ad Ostia, niente battaglie per una sdraio come a 
Positano. 
I bagni King hanno un parcheggio capace, sabbia morbida, tavoli bianchi e chinotto nel frigorifero. 
Siamo onesti: un viaggiatore può accontentarsi. 

Rapallo - Ci sono molti modi di sentirsi stupidi, ma quello che scelgo per festeggiare l'ingresso in 
Liguria, ultima regione del mio viaggio lungo il mare, mi sembra particolarmente ingegnoso. 
Arrivato a Bocca di Magra non vado a parlare di vermi con i pescatori, come farebbe qualsiasi 
persona normale, ma cerco di scoprire se esiste una piazza intitolata a Elio Vittorini, che per anni 
venne da queste parti. Due ragazzi incontrati nel caffè annidato sulla lingua di terra alla foce del 
fiume si consultano velocemente, e decidono che non lo sanno. Si offrono tuttavia di 
accompagnarmi da certi loro amici nella vicina sala giochi. L'idea, naturalmente, è pessima, ma io 
ci casco. Credo che nella storia della letteratura italiana nessuno abbia mai avuto notizie di uno 
scrittore da tre energumeni che giocano a Pirel, Cyclone e Maxi-Game. Nemmeno io. I giovani 
energumeni, infatti, si rivelano estremamente deludenti. Non solo ignorano chi sia Vittorini, ma 
fanno un punteggio veramente basso. 

Fuori dalla sala giochi, Bocca di Magra ha un aspetto più umano, ma non è più quella che piaceva, 
oltre a Vittorini, a Quasimodo, Giulio Einaudi, Soldati e Bassani, Mary McCarthy e Marguerite 
Duras. Quando costoro venivano qui, Bocca di Magra era una sorta di villeggiatura alternativa, 
un'Arcadia di sinistra e a buon mercato. Adesso ci sono centinaia di barche, ormeggiate in attesa dei 
marinai di Lombardia; c'è la sala giochi con Cyclone e Maxi-Game; ci sono supermarket e 
parcheggi a pagamento. Sopravvissuta dai tempi di Vittorini è soltanto l'anziana venditrice di totani 
e raganelle. 
Quando si accorge che chiedo e tocco ma non ho intenzione di comprare, mi guarda diffidente. Lo 
riconosco: è lo stesso sguardo dei ragazzi della sala giochi. 

Stanco di passare per matto, lascio Bocca di Magra e imbrogliando un po' - avevo promesso di 
seguire tutte le coste - salto Lerici, Portovenere e le Cinque Terre (troppo belle, e troppe curve) e 
comincio ad esplorare la Riviera di Levante, dove, da qualche tempo, si lamentano di tutto: case 
troppo care a Santa Margherita, troppi turisti "giornalieri" a Portofino, troppa noia a Rapallo, troppe 
risse a Recco. 

Decido di iniziare con la noia di Rapallo, che mi sembra un argomento più riposante rispetto alle 
risse di Recco, e appena arrivato in città corro a consultarmi con un esperto, ossia con un cameriere 
del bar sula Passeggiata. Nessuno, infatti, ha visto più gente annoiata di un cameriere di un bar sulla 
passeggiata di Rapallo: questi personaggi sono vere autorità in materia. 
In effetti, il personale del bar "Biancaneve" non delude. Quando chiedo se la Riviera di Levante è in 
crisi (il termine è volontariamente vago: si va dall'inquinamento a un bisticcio tra assessori), la 
risposta arriva pronta. "Certo che è in crisi. Mai vista così poca gente in luglio come quest'anno. I 
giovani arrivano, stanno due giorni per salutare i nonni, e ripartono: Grecia, Sardegna, Turchia. E 
fanno benissimo: adesso che il mare è sporco, cosa c'è da fare qui a Rapallo? Stare seduti al bar, 
alzarsi e fare due passi, sedersi di nuovo al bar. E poi? Quando ero giovane almeno c'erano le 
orchestrine nei caffè. Adesso, niente orchestrine. Da anni parlano di fare le piscine tra la passeggiata 
e il mare, come a Cannes. Sarò morto prima che le facciano davvero." 
Neanche un'ordinazione sontuosa (focaccia farcita, assaggio di focaccia liscia, birra e caffè) riesce a 
calmare i bollenti spiriti del mio esperto. Saluto, quindi, e vado a controllare di persona. Sono le tre 
del pomeriggio e negli altri caffè (Gran Caffè Rapallo, Arnold's Bar, Nettuno) ci sono venti persone 
in tutto. Persone anziane, in gran parte, che controllano minuziosamente i prezzi delle coppe gelato 
sui menu plastificati. Intorno alle sei aumenta il traffico: le persone anziane si spostano sulle 
panchine della passeggiata, in attesa di qualcuno che passeggi. Una ragazza alla quale faccio i miei 
complimenti per aver scelto un posto di villeggiatura dove non organizzano sagre notturne e corse 
coi sacchi, storce il naso. Almeno ce ne fossero, dice: qui la sera ci si annoia. 
Perfino la piscina chiude alle otto. Il suo minifidanzato spiega, con la pazienza di chi si rivolge a un 
alunno non troppo furbo: "Funziona così. Noi di Rapallo andiamo a Santa Margherita. Quelli di 
Santa vanno a Paraggi. Quelli di Paraggi vanno a Portofino. Quelli di Portofino stanno chiusi in 
casa. Fine". 

Non ho il coraggio di ricordare al giovanotto che se Ezra Pound restò qui vent'anni, lui può restarci 
venti giorni, e faccio subito quello che farà lui stasera: vado a Santa Margherita, dove un'amica 
milanese, annidata in una bella casa in collina, protesta per un fulmine che le è appena entrato in 
salotto, e spiega: "Rapallo non si può paragonare a Santa Margherita, che è molto più elegante: 
sarebbe come paragonare la Riviera di Ponente a quella di Levante. Però anche da queste parti la 
vita sta diventando complicata. A Pasqua non ti puoi muovere: Milano si trasferisce qui. D'estate 
spariscono tutti: vanno in Sardegna, o in barca. Quando viene mio marito andiamo a Paraggi con le 
bambine, e sdraio e ombrellone ci costano s0mila lire. Al sabato non ci spostiamo perché non 
vogliamo trascorrere la serata in un ingorgo. Si finisce per stare in casa, pensando che una volta era 
meglio". 

Anche lontano dalle facciate rosse e gialle di Santa Margherita hanno voglia di lamentarsi. Ogni 
sosta lungo l'Aurelia diventa un'occasione per ascoltare qualcuno che protesta: a Varazze, Celle e 
Albisola non vogliono più "fachiri", turisti della domenica che intasano le strade e spendono poco; a 
Diano Marina piangono per l'acqua che non c'è, ma si arrabbiano quando i giornalisti lo scrivono (la 
proprietaria di un bar sulla spiaggia apre furiosamente rubinetti, docce, pompe e sifoni per 
mostrarmi l'abbondanza; se nei prossimi giorni mancherà l'acqua, è colpa sua). A Imperia l'acqua 
c'è, ma il sindaco ha ordinato di non berla; a Sanremo, quando sentono parlare di Goletta Verde 
diventano dello stesso colore, perché la barca-laboratorio della Lega Ambiente ha stabilito che in 
mare ci sono le salmonelle; a Ventimiglia, in mancanza di meglio, hanno deciso di allarmarsi per 
un'alga tropicale (Caulerpa oxifolid) fuggita dal museo oceanografico di MonteCarlo, che starebbe 
coprendo i fondali. L'alga, però, sembra essersi fermata al largo di Nizza. Non vuole venire in Italia. 
Come darle torto. 

Ventìmiglìa - Nel suo libro Numeri, Federico Bini rivela che la permanenza media di un giapponese 
in bagno è 32 secondi, e quella di un europeo 128 secondi. 
Sono in grado di aggiungere che alcuni dipendenti Enit (Ente nazionale italiano turismo) arrivano a 
1440 secondi, il tempo che ho atteso davanti a un ufficio presso la frontiera di Ponte San Lodovico, 
chiuso senza spiegazioni - senza avvisi, senza "torno subito" - dalle ore 16 alle ore 16.24. Quando 
finalmente compare, il funzionario non vuole sentire lamentele: è noto infatti che in Italia chi sta 
dietro uno sportello lo fa per cortesia, per dedizione, per altruismo. Mai perché deve. Risponde 
seccato: "Ero al gabinetto. Perché, è proibito?", e poi butta lì due opuscoli dicendo "Sono vecchi". 
Alla domanda "Non avete quelli nuovi?" pensa a un'altra provocazione da parte del sadico che vuol 
togliere ai dipendenti pubblici il diritto alla privacy. Risposta: "E tutto quello che ho". 

Mi dispiace dover chiudere il viaggio in Italia con questo esempio di singolare scortesia, ma forse è 
un segno del destino. Un funzionario sorridente, una frontiera linda e una serie di gallerie 
illuminate" potevano indurmi a pensare d'aver passato la frontiera senza accorgermi. 
E invece no, sono a casa: il funzionario è scorbutico, le gallerie sono scure come l'antro di Circe, 
piccole prove d'incuria sono disseminate ovunque con noncuranza (coni spartitraffico malconci, 
cartacce, lattine arrugginite sugli scogli). Niente di grave, sia chiaro: solo i segni di una feroce 
determinazione nazionale a non farne mai una giusta fino in fondo. 

Prendiamo il giardino botanico Hanbury, tra Ventimiglia e il confine, in località La Mortola. Un 
luogo splendido, un giardino di acclimatazione che scende a terrazze fino al mare, creato da una 
famiglia inglese alla fine del secolo scorso. Dal 1960 è proprietà dello Stato italiano, che lo affidò 
nel 1964 all'Istituto Internazionale di Studi Liguri di Bordighera, la cui gestione - lo ammette anche 
l'opuscolo di presentazione con una serie di perifrasi - deve essere stata poco meno di un disastro: 
non c'erano i soldi per pagare giardinieri e custodi, e il giardino degli inglesi (5800 specie di piante) 
diventò il cortile degli italiani. Per otto anni, dal 1979 al 1987, è stato abbandonato a se stesso. 
Soltanto tre anni fa è passato all'Università di Genova. 

All'ingresso chiedono 8500 lire, un prezzo equo per un posto bello e curato. Ma il posto non è tanto 
bello, né particolarmente ben curato: molte piante non portano targhette di identificazione, intere 
parti del giardino sono chiuse, il palazzo affacciato sul mare è inaccessibile, il "percorso 
consigliato" è segnalato con triangolini gialli, ma solo una spedizione formata da un geografo, un 
topografo e un esploratore potrebbe arrivare in fondo. Domando spiegazioni al ragazzo del bar. E 
ovvio, risponde: qualcuno si diverte a girare le indicazioni e le frecce. "Come è ovvio?" chiedo con 
l'angoscia di chi pensava di aver visto tutto, nell'Italia sul mare. 
"Voglio dire: è ovvio che spostino i cartelli, perché hanno fatto di peggio. Hanno strappato le piante 
per portarsele a casa. Hanno rubato i leoni di pietra: i carabinieri li hanno trovati a Roma qualche 
mese fa. Hanno anche fregato gli aironi. Vivi. Quelli non li abbiamo Più ritrovati." Risalgo, con il 
mare alle spalle e gli eucalipti mossi dal vento sopra la testa. Sulle foglie maestose delle agavi 
messicane Carolina, Salvatore, Claudia e Massimiliano hanno inciso i loro nomi a grandi lettere. 
Forse sono stati loro a rubare gli aironi. Forse gli imbecilli firmano sempre. 

Dopo Hanbury e l'ufficio dell'Enit, viene la frontiera.Non ci sono code, si passa velocemente. 
Menton subito parcheggi, gallerie illuminate, strade pulite, case dipinte, uffici del turismo aperti. 
Assomiglia all'Italia, come un mobile restaurato assomiglia a un mobile da restaurare. Giro 
l'automobile, attraverso nuovamente la frontiera, rientro nella Repubblica sul mare. Evito 
scrupolosamente l'ufficio dell'Enit, e salgo in collina, località Castel d'Appio, dove c'è un albergo 
dal quale si vede la costa: Costa Azzurra da una parte, Riviera dei Fiori dall'altra. In fondo a sinistra, 
oltre l'orizzonte, le sponde della penisola: quelle che ho seguito per quattromila chilometri, come un 
bambino segue il contorno di un disegno. Come arrivò a concludere anche il mio predecessore 
Michele Serra - dopo essere smontato dalla sua Panda a Muggia, al termine del giro inverso 
cambiando letto tutte le notti non si capisce gran che. Si arriva in fondo soltanto con qualche 
ricordo, qualche mistero, qualche sospetto. 
Il sospetto che l'Italia sia ormai diventata "un posto di vacanza", come diceva il titolo di una poesia 
di Vittorio Sereni: un luogo dove tutti si vogliono divertire, e guai a chi si oppone. Un posto 
bellissimo e manomesso, dove troppa gente ha fatto troppi soldi troppo in fretta. Una bella 
automobile costretta a correre con il freno a mano innestato: il freno sono i servizi pubblici, e le 
prove sono disseminate dal Veneto alla Calabria. Un'Italia che - ci piaccia o no - è un'unica nazione: 
il Sud è la caricatura del Nord, ma la gente più o meno è quella. 

Poi ci sono i misteri. Misteri minori, misteri di viaggio. 
Perché gli italiani firmano sui timbri, invece che sotto o sopra? Perché, per indicare il giorno 9 
luglio, scrivono zero nove zero sette (ho studiato una collezione di ricevute senza capirlo)? Perché 
acquistano automobili colore dell'asfalto? Perché a venti chilometri da Grosseto, dove l'Aurelia 
sembra una pista d'atterraggio a quattro corsie, c'è un cartello che indica "li" mite di velocità 
quaranta chilometri l'ora"? 

Ricordi, infine. Troppi oleandri, viste mare, grigliate miste. Troppi Kodak Foto, Bevete Coca Cola, 
Paninoteche, Sale Giochi, Caffè Mokambo e Rosticcerie Lo Spuntino. Centinaia di disc-jockeys 
sgrammaticati nelle radio lìbere, per i quali nutro ormai un odio feroce. La pensione Anna vicino a 
Terracina (ristorante bar, tabacchi e cucina marinara) dove - siano benedetti - mi hanno trovato un 
letto alle undici di sera, e dove c'erano "bombe", cappuccini e giornali freschi alle otto del mattino. 
Qualche posto bello che mi è spiaciuto lasciare: Trieste, Cervia ferma al 1975, un ristorante sulla 
spiaggia a Tropea, Maratea e il mare tra gli alberi, Viareggio, la Riviera di Levante. I molti posti che 
ho lasciato cantando: le spiagge del beach volley, quelle dove c'era il rischio di incontrare un 
calciatore in vacanza, quelle affacciate su mari fetidi. I posti dove mi sono divertito: molti, 
compresa Savona, dove avevano organizzato una mia chiacchierata in piazza e 
contemporaneamente una serata jazz; abbiamo gareggiato a chi gridava più forte, e forse ho vinto 
io. I luoghi dove ho creduto che l'Italia fosse più complicata della Cina: tutti. È stato bello, però, 
viaggiare per settimane tenendo il mare a sinistra, pensando sempre: cosa non si fa per riempire le 
pagine di un libro. 

[estate 1990] 

VIAGGIO IN PROVINCIA 

1. VIRGILIO CERCASI 
Lodi 
Quando ho chiesto ai lettori del mio giornale se erano disposti a guidarmi attraverso la provincia 
italiana, non immaginavo cosa sarebbe accaduto. Sapevo, è vero, che l'Italia può essere 
alternativamente un inferno e un paradiso, ma non pensavo ci fossero tanti Virgilio in circolazione, 
molti dotati di fax. 

La prima guida cui ho deciso di affidarmi non vive lontano. Si chiama Andrea Maietti, classe 1941. 
Da venticinque anni è professore d'inglese presso il liceo scientifico "Gandini" di Lodi. Ha gli 
occhiali, una moglie, due figli, un cane lupo. Abita in una casa lungo la ferrovia, dove passano 
ululando i treni grigi che salgono da Roma a Milano, e va in vacanza a Noli, provincia di Savona. 
Ama il calcio, e segue la squadra del Fanfulla. Collabora a vari fogli locali, con articoli ben scritti, 
che cominciano con: "Mezzanotte di sabato. Figli non ancora rientrati. Correggo compiti in classe". 
Una volta si è lamentato per iscritto che, nel suo liceo, ci fosse un unico bagno per sessanta 
insegnanti: "Il problema è angosciante. Non è escluso che si contraggano a lungo andare, vere e 
proprie malattie professionali da eccesso di ritenzione". 

Il professore, per assumere il ruolo di Virgilio, ha credenziali impeccabili. Grande ammiratore di 
Gianni Brera, possiede una conoscenza enciclopedica di Lodi, e soprattutto della campagna intorno 
a Lodi: di ogni albero, conosce le foglie; di ogni roggia, la destinazione; di ogni famiglia, le 
scurmagne (i soprannomi), molti dei quali sono troppo efficaci per poter essere pubblicati qui. 

Per spiegare al visitatore l'Italia vista da Lodi, Maietti usa una serie di accorgimenti cui Virgilio, 
quello originale, non avrebbe mai pensato. Per le cifre, che non ama, consulta una pubblicazione 
della camera di commercio, da cui risulta che il lodigiano ha lo stesso numero di abitanti di 
quarant'anni fa (190.000), e una popolazione occupata prevalentemente nell'industria (46%) e nel 
terziario (45%). Quell'8,5% che ancora lavora nell'agricoltura è comunque più alto sia della media 
lombarda (1,6%), che di quella italiana (3,8%). 
Per il resto, Maietti crede più agli esempi, ai personaggi e al potere di persuasione della Lombardia 
in una giornata di sole. Come quel viaggiatore inglese dell'Ottocento che, esagerando un po', disse 
"nessun paesaggio in Europa è più splendido di questo", Maietti si entusiasma di fronte allo 
spettacolo della campagna d'autunno, "alla vastità del cielo che si inarca, all'immobilità della 
pianura, alla massa delle montagne che si ergono come bastioni contro lo sfondo del nord". 
Gli chiedo, svegliandolo dal sogno, e ricordandogli i suoi doveri: professore, perché quest'Italia 
dovrebbe salvarsi? Anche qui, tra i campi circondati di roggie, sulle piazze perfette e nelle vie 
strette di Lodi, avete avuto le vostre ruberie e i vostri drammi; a Lodi è avvenuto il primo sucidio di 
Tangentopoli, Aspetti, dice lui. Non è Lodi che volevo mostrarle. Lodi è una città. 
La porto al mio paese, sull'Adda. 

L'Arcadia privata del professore compare dopo una curva. Cavenago d'Adda, 1.900 abitanti, è un 
avamposto della nuova provincia di Lodi verso la vecchia provincia di Cremona. I Maietti vivono 
qui da quattro generazioni. Il fratello del professore, Claudio, ha aperto un negozio di abbigliamento 
e gli ha dato un nome straniero, Chez Claude, forse per dimostrare che anche Cavenago è in Italia. 
L'amico Valerio Sartorio, un ex-bancario mansueto e sottile, passa il tempo a far fotografie: con la 
Lancia Delta metallizzata, va a riprendere le piene dell'Adda. Ragazzi di vent'anni conducono le 
aziende agricole, e la sera, dopo la doccia, portano la fidanzata negli stessi ristoranti tra i campi 
dove la domenica arrivano trafelati i milanesi, con il loro appetito robusto e il loro entusiasmo un 
po' infantile. 

Se l'Italia fosse una grande Cavenago, sostiene Maietti, avrebbe buone probabilità di salvarsi. Il 
paese è tutt'altro che immune dai soliti guai, ma la gente ha capito da tempo quello che anche gli 
altri italiani, volenti e nolenti, dovranno capire. Ovvero: occorre arrangiarsi, senza contare sullo 
Stato, se non per le scuole e i carabinieri. Lo Stato, meno fa, meglio è. 

Arrangiarsi non vuol dire fare i furbi, da queste parti. 
Vuol dire far da soli. Far da soli come don Vittorio Soldati, parroco vulcanico di Abbadia Cerreto, 
che veglia sulla chiesa abbaziale di san Pietro, un monumento perfetto e lindo, con un prato inglese 
davanti e un ordine tedesco tutto intorno. Don Vittorio sostiene che, se rispettasse tutte le regole, 
aspettasse qualsiasi aiuto e chiedesse ogni permesso, la sua chiesa andrebbe alla malora. Allora 
evita di aspettare, di rispettare e di chiedere. E la chiesa di Abbadia Cerreto, costruita tra il ll e il XV 
secolo, si avvia, in forma smagliante, verso il XXI. 

Lo stesso spirito, secondo Maietti, è alloggiato dentro l'involucro robusto di Paolino Boselli, 
conosciuto come Lino el cacìn, guardaboschi figlio di guardacaccia, che nelle scorse settimane è 
rimasto dentro la sua cascina sul fiume Adda - con i fucili e le galline, ma senza la moglie - durante 
la più spaventosa piena del dopoguerra. El cacìn accettava volentieri le provviste e la legna che i 
compaesani gli portavano sotto casa con la barca, ma non voleva sapere di andarsene. "Se anche mi 
porta giù il fiume, fa niente", diceva. "Tanto tutto va verso il Po". Gli seccava soltanto aver pagato 
per anni la quota dell'associazione degli iscritti per la cremazione (el club dei scarbuntidi, "il club 
dei bruciacchiati", lo chiama). Se l'Adda l'avesse portato via, sarebbero stati soldi buttati. 

Maietti sostiene che Boselli Lino, magari senza saperlo, è un campione perfetto di questo 
individualismo padano, che non ha nulla a che fare con l'individualismo meridionale: uno è più 
solido, l'altro più scaltro. 
Il primo è fatto di fiducia nella propria auto-sufficienza; il secondo di intraprendenza, condita di 
diffidenza e scandita di rimostranze. Anche il fittavolo lombardo che ancora abita nelle cascine in 
mezzo a questi campi - "lavoratore, mangiatore, di corpo massiccio e di opinioni categoriche", 
scriveva Guido Piovene - ha qualcosa da insegnare agli italiani, dice il professore. Essere meno 
isterici, e tirare avanti. 

In quest'angolo di Italia, sostiene Maietti, c'è una lezione anche per le ultime generazioni. Per fare 
della gran pianura lombarda la terra più verde d'Italia, e forse del mondo, c'è voluta fatica e 
pazienza. Un po' di fatica e un po' di pazienza occorrono anche oggi, per sopportare le cattive 
notizie. Quando sembra che il momento sia davvero brutto, è sufficiente pensare che di qui sono 
passate le piene dei fiumi, i Visigoti, la peste e la spagnola. Passeranno anche certi personaggi 
lugubri della politica, che parlavano senza pensare, decidevano senza sapere, rubavano senza capire, 
e quasi sempre venivano da lontano. 

Non si tratta di "consolarsi di essere italiani per il fatto di essere lombardi", come sosteneva Gianni 
Brera. 
Si tratta - sembra di capire - di trovare un luogo dove riposarsi dalla fatica di essere italiani, che è 
un'altra cosa. Il professor Maietti, Virgilio per una giornata ritiene di aver trovato questo posto. Per 
lui, è Cavenago d'Adda. Perciò ha prenotato, insieme a dieci amici cinquantenni, un'ala intera della 
casa di riposo di prossima costruzione. L'idea è quella di invecchiare tutti insieme, con vista sul 
fiume e sugli alberi. "Del gruppo fanno parte anche un muratore, un idraulico, un falegname, un 
geometra, un medico e un interratore. 
Una volta insediati, saremo pronti per qualsiasi evenienza". 

2 LA BORSA DEI CAMPIONI 

Chioggia 
Al telefono, questo Virgilio Veneto aveva detto: non faticherà a riconoscermi. Quando scende dal 
treno a Mestre, vedrà un tipo con un impermeabile normale, una faccia normale, due baffi normali, 
una borsa appena più grossa del normale. Quello sono io, l'italiano medio. 
Credo di essere l'ultimo. Gli altri, mi sembra, sono tutti speciali. 

Giovanni Della Mora, la mia guida per un giorno, e puntuale. Con i suoi baffi e il suo impermeabile 
("Visto? 
Come quelli delle spie nei telefilm"), aspetta sotto una pensilina. Nella lettera aveva illustrato la sua 
processione: "Sono un rappresentante di medicinali, uno di quelli che girano da un medico all'altro 
con la borsa gonfia di campioni. Le offro di accompagnarmi durante na giornata di lavoro: 
farmacie, reparti di ospedale, medici di famiglia, sale di aspetto dove si affolla un'umanità dedita 
all'invettiva e specializzata in luoghi comuni. 
Le assicuro che è un buon posto per capire qualcosa del mondo della sanità". 

Partiamo a bordo di una Fiat Tipo, e in mezz'ora arriviamo a Chioggia, dove lo scirocco porta 
l'odore forte del mare. La città - l'antica Clodium, la "piccola Venezia" - mostra i suoi alberghi 
chiusi, le strade bagnate, il Corso del Popolo (lo stradon) illuminato dai neon dei negozi, fino 
all'imbarco del vaporetto. 

Della Mora ha organizzato la giornata scrupolosamente. 
Visiteremo cinque ambulatori e due reparti d'ospedale. 
Qualche volta, spiega, la presenterò. Altre volte è meglio che stia zitto, "come i cori delle commedie 
di Aristofane". Gli chiedo se questa l'ha imparata ai corsi di aggiornamento. "Sono laureato in 
lettere, risponde, con una tesi su "II personaggio del siniscalco malvagio nella letteratura d'oc e 
d'oli". Poi, siccome carmina non dant panerà, sono diventato uno dei quindicimila "informatori 
scientifici del farmaco" alle dipendenze di una delle trecento case farmaceutiche italiane. 
Una volta ci chiamavano propagandisti". 

Di questi tempi, spiega, lavorare per una casa farmaceutica non procura molte simpatie. "Eppure 
"informatore scientifico" non è un eufemismo, come "operatore ecologico" per dire spazzino. Il mio 
lavoro non è vendere; è aggiornare circa i prodotti della mia ditta i cinquecento medici che lavorano 
nella mia zona. Ogni giorno ne vedo dieci. Se oggi mi fermo a sette, domani saranno tredici. 
Viaggio con il portabagagli pieno di campioni gratuiti e di gadget: taccuini, penne biro, portachiavi, 
calendari, calcolatori con la biro, biro che diventano termometri. I medici sorridono, fingono di 
snobbarli, ma li accettano". 

E quelli che si lasciano convincere solo dai videoregistratori?
"Questo si chiama comparaggio, e non si può fare. È un'infrazione deontologica. Però, è innegabile: 
in Italia, in assenza di brevetti, sul medico viene esercitata una grossa pressione, dovuta al fatto che 
ogni preparato è in vendita sotto diversi numerosi nomi commerciali. Ogni informatore spera che il 
medico prescriva il proprio prodotto, e non quello della concorrenza". 

Della Mora, perché si è offerto come Virgilio? "Perché quando ho letto che il giornale voleva 
descrivere l'Italia che si salva", ho visto scorrere davanti agli occhi articoli su imprenditori geniali, 
capaci professionisti, giudici coraggiosi. Allora ho pensato: perché non uno che si alza alle sette del 
mattino a Chirignago, conosce tutti i parcheggi e le trattorie del Veneto, e ascolta dieci volte al 
giorno Onda Verde Viaggiare Informati dall'autoradio? 
Se l'Italia si salva, perdoni la superbia, è anche perché c'è gente che fa una vita così". 

Conversando, con la borsa dei saggi-omaggio al seguito, passiamo per calli e campielli, saliamo dai 
ponti e scendiamo per i vicoli. Le sale d'attesa degli ambulatori sono decorate con gli stessi 
manifesti sul corpo umano, gli stessi consigli contro il colesterolo, gli stessi avvisi. Fuori piove, e i
pazienti ci guardano con ostilità, temendo che gli passiamo davanti ("È la borsa. Ci riconoscono per 
la borsa"). Tutti sono armati delle carte inutili che coprono, come neve, l'universo della sanità 
italiana; molti lanciano occhiate; qualcuno protesta e borbotta con la cantilena di queste parti, dove 
la lingua è mescolata con un dialetto ligure. Chiedo a Della Mora se questa ostilità non lo mette a 
disagio. "Ci si fa l'abitudine. E poi, a Chioggia, giacca e cravatta incutono ancora rispetto. A 
Marghera, zona industriale, no. Là, quando entro negli ambulatori, mi chiamano ancora "servo delle 
multinazionali". Un paio di volte mi hanno messo le mani addosso". 

Oggi, invece, è tutto tranquillo. Niente zuffe. Neppure una di quelle "baruffe chiozzotte" che 
piacevano a Carlo Goldoni. All'ospedale, ci sediamo con i pazienti in Vestaglia, in attesa di una 
visita. Tutti conoscono Giovanni Della Mora, l'uomo con la valigia. I colleghi i informatori lo 
salutano senza entusiasmo, i medici con più simpatia. "Vado d'accordo con i medici", dice. 
"Quelli ospedalieri e quelli di base: per uno che detesta il lavoro, ma non sa rinunciare a cinque 
milioni netti al mese, cinquanta cercano di fare il meglio possibile. Vorrei soltanto che avessero più 
rispetto di se stessi. Perché non arredano la sala d'aspetto come lo studio di un avvocato o di un 
ingegnere, per esempio? 
Non l'ho mai capito". 

Riprendiamo il giro degli ambulatori. I pazienti i Boscolo, i Todaro e i Casson che popolano questo 
angolo d'Italia - discutono di ticket, di tassa sul medico di famiglia e di scandali, distribuendo 
equamente il loro odio. Alcuni medici, pochi, ricevono gli informatori su appuntamento. Altri usano 
la regola del tre: tre pazienti, un informatore. Appena il terzo paziente viene ammesso, Della Mora 
si piazza di fronte alla porta chiusa. 
"Mai distrarsi", dice. "Se ti distrai, in questo lavoro, sei finito. Qui hai a che fare con dei 
professionisti. 
Quelli che non vanno dal medico per essere curati, ma per essere rassicurati. Il loro sogno è una 
garanzia scritta d'immortalità, possibilmente esente da ticket". 

Basta uno sguardo per riconoscere noi informatori scientifici, dice questo Virgilio carico di gadget e 
campioni gratuiti: abbiamo tutti le stesse giacche stazzonate dai sedili dell'automobile, gli stessi 
cappotti sul braccio, le stesse occhiaie. "Questa professione, ovviamente, non presuppone una 
vocazione. Se un bambino dicesse "da grande voglio fare l'informatore scientifico", consiglierei di 
portarlo dal neurologo. Il mio, anche in questi tempi di Poggiolini, è soltanto un mestiere. 
Per questo, ripeto, le ho chiesto di venire. Perché capisca cosa vuol dire incontrare dieci medici al 
giorno, ognuno per dieci minuti perché fuori i pazienti scalpitano. Se lo ricorda Alberto Sordi in Un 
Americano a Roma, quando diceva a tutti "aho, oggi sarei nel Kansas City, ma m'ha fermato 'a 
malattia". Bene: in Italia troppa gente è stata "fermata dalla malattia, troppi hanno l'aria di credere 
che, non fosse stato per la cattiva sorte, avrebbero fatto chissà cosa. Io no. Se non ho fatto carriera, 
vuol dire che non ero bravo abbastanza e, la fortuna, uno se la crea. Cerco però di fare con dignità il 
mio lavoro, anche se si tratta di aprire la borsa e dire per la centesima volta "Dottore guardi qui, 
questo è un antibiotico da battaglia, perfetto per il mese di novembre, per fortuna che le bronchiti 
son tornate, eh, dottore?" Dica una cosa, lei: veramente scriverà un articolo su uno come me?". 

3. JEAN GABIN DEL MANOMETRO 
Borgomanero (Novara) 

Borgomanero funziona. Funzionano le scuole, funzionano i negozi, funzionano i caffè sulla piazza 
(lo Svizzero e l'Americano), funzionano le gelaterie dove ragazzi miti portano ragazze belle a 
sedersi su sedie scomode. 
Funzionano le strade, dritte come fusi, tracciate sul terreno con i picchetti ottocento anni fa. 
Funziona il mercato del venerdì, dove dal '400 la gente tratta, discute e compra. Quando, nel 1989, 
il mercato cadde nel giorno dell'Immacolata, il canonico della Colleggiata di San Bartolomeo inveì 
contro "i profanatori" spinti dall'"esecrabile fame di denaro". Oggi, per fortuna, i profanatori sono 
ancora lì, sotto la pioggia battente, con le loro guance rosse e la loro onestissima fame, quella che 
continua a far girare il mondo. 

Sono due i lettori che hanno scritto offrendosi come guide intorno a Borgomanero. Due Virgilio con 
lo stesso nome: Savoini. Franco - ingegnere civile, classe 1933, socio del Lions Club - ha lo studio 
sulla piazza, una vecchia casa con i soffitti affrescati: uno studio accogliente e piacevolmente 
demodé, senza il marmo l'acciaio e gli specchi che entusiasmano i parvenu di professione. Franco 
Savoini, qualche anno fa, ha trasformato un vecchio deposito di corriere in un cinema multisala da 
mille posti, che oggi richiama più pubblico dei cinema di Novara, distante trenta chilometri. 
"Ma ormai gli ingegneri italiani disegnano nei ritagli di tempo", sospira. "Il nostro lavoro, oggi, è 
riempire moduli". 

L'altro Savoini si chiama Osvaldo, classe 1921, prigioniero di guerra degli inglesi in Africa, expanettiere 
diventato titolare della Autal, un'impresa con un solo addetto: lui. Savoini spedisce fax in 
tutto il mondo in un meraviglioso inglese inventato per metà, e ha già venduto ottocento macchine 
di sua invenzione che producono panini, grissini e taralli ("Le ho vendute anche in Israele. Taralli e 
bagtls, ci ho spiegato, sono la stessa cosa"). Il suo orgoglio è una macchina chiamata "Da-Jó", che 
in dialetto piemontese vuol dire "schiaccia, dai giù" ("Ma sembra giapponese, così la vendo meglio 
all'estero"). Savoini Osvaldo, Virgilio panificatore, non è mai andato in ferie: ha portato la moglie a 
Sanremo soltanto per il trentesimo anniversario di matrimonio, e anche in quell'occasione è riuscito 
a vendere due macchine ai panettieri locali. 

Franco e Osvaldo Savoini hanno scritto all'insaputa uno dell'altro. Due lettere convincenti. Stringata 
e ordinata - da ingegnere - quella di Franco: "Oggetto: articolo Alla ricerca dell'Italia che si salva. 
Raccolgo l'invito espresso nell'articolo in oggetto. Mi metto a disposizione per illustrare un'oasi 
(quasi) felice della nostra Italia". Geniale e caotica - da inventore - quella di Savoini Osvaldo: "Se 
avessimo costretto i migliori imprenditori del mondo a operare qui nelle nostre imprese, con il fiato 
dei nostri governi sul collo, in breve tempo li avremmo trovati tutti collassati, o impazziti, o suicidi. 
Avanti, si faccia coraggio e venga a vedere: esistono ancora, in Italia, persone capaci e 
intraprendenti. 
Gli italiani non sono cambiati. Sono soltanto legati". 

Sotto i soffitti affrescati dello studio Savoini, tra il tecnigrafo e il telefono, stendiamo i piani di 
battaglia. 
All'ingegnere la scelta dei luoghi da visitare. A Savoini Osvaldo il compito di fare commenti, strada 
facendo sul tema che gli è caro: sleghiamo le mani a chi vuole lavorare. 

Se, come si legge, il Piemonte sta diventando un'area depressa e perde terreno in favore di Veneto e 
Friuli, qui non si vede. Savoini & Savoini, a bordo di una vecchia Mercedes, mi guidano attraverso 
il Cusio, che parte da Borgomanero e termina sulla sponda meridionale del Lago d'Orta. Fino 
all'ultima guerra questa era terra di filande, ma soprattutto di falegnami, ombrellai, pittori, muratori 
e camerieri che partivano in primavera per la Francia e la Svizzera, e tornavano a casa soltanto 
all'inizio dell'inverno, per mettere in cantiere i figli che sarebbero nati in settembre. Dopo la guerra, 
sono arrivati i rubinetti, oggi ubiqui. Rubinetti industriali ("il giallo") e rubinetti cromati, rubinetti 
spartani e rubinetti colorati, rubinetti economici e rubinetti che sembrano opere d'arte moderna. In 
tutto - tra Borgomanero, San Maurizio d'Opaglio, Cozzano - quattrocento imprese con quattromila 
dipendenti, una fetta d'Italia statisticamente perfetta: l'88% delle imprese, nel nostro paese, ha meno 
di dieci addetti, soltanto lui ha più di cento dipendenti. 

Se la Brianza veniva chiamata il Giappone d'Italia, questa è una piccola Germania, dove la gente 
lavora molto, spende poco e parla ancora meno. Quando parla, dice sempre le stesse cose, che si 
riassumono nel comandamento di Osvaldo Savoini, di professione Panificatore: governi della 
Repubblica, volete rimettere in carreggiata questo Paese mortificato dagli scandali? 
Non fate niente. Semplicemente, slegate le mani agli italiani. Faranno tutto loro. 

E' un concetto che ripetono tutti, dovunque si vada, chiunque si incontri. Antonio Olivari, uno dei 
titolari della più vecchia industria italiana di maniglie (per cui l'architetto Piacentini disegnò i 
modelli Ita e Libertas, destinati al palazzo di giustizia di Milano), se la prende con l'imprevedibilità 
della legislazione, e con lo Stato, "che ormai si piglia metà degli utili ti tiene sotto la spada di 
Damocle dei controlli, e non capisce le esigenze di un'azienda". Maria Lia Poldi Pironi della Nuova 
Sampa - materiale plastico, dalle valvole per i servofreni ai parafanghi della Vespa - sostiene che 
"gli adempimenti burocratici sono tali e tanti che non s'ha più tempo di lavorare". Mario Zucchetti, 
presidente della maggiore azienda italiana di rubinetti per bagno e cucina, dichiara che "un anticipo 
del 97% sulle imposte è un'incongruenza", mostrando d'intendersi d'eufemismi almeno quanto 
s'intende di rubinetti, che adornano, come futuristici trofei di caccia, la sala di ricevimento. 

Savoini Franco, il Virgilio ingegnere, propone di chiudere la giornata visitando "il Jean Gabin del 
manometro", al secolo Vincenzo Zaveri, titolare della Nuova Fima, un'azienda con duecento 
dipendenti, che vende il 70% dei suoi strumenti all'estero, in particolare in Germania e a Taiwan 
("Creda: è come vendere ghiaccio agli eschimesi"). Quest'anno il fatturato crescerà del 10%, e le 
assunzioni continuano: sette persone negli ultimi due mesi. Il contitolare Carlo Barbaglia, un 
piemontese alto e gentile, mostra un calendario da tavolo dove Invorio, paese di residenza della 
Nuova Fima, viene indicato a un passo dalla Svizzera, e vicino alla Francia. "Se sanno che stiamo 
quassù, i nostri clienti stranieri si sentono più tranquilli", dice con aria serafica. 

Domando: anche voi ritenete che per salvare l'Italia sia necessario slegare le mani agli imprenditori? 
Federico Zaveri, figlio del titolare, mi guarda con un sorriso paziente. "Ma lo sa, lei, che ogni anno 
spendiamo più di dieci milioni per comprare nuovi programmi per il computer? E sa perché? Perché 
le varie voci, sui moduli che l'ufficio personale deve compilare, vengono spostate prima tre righe su, 
poi tre righe giù, poi ancora tre righe su. E le "certificazioni antimafia"? Poiché ne occorrono setteotto 
al giorno, ho dovuto assumere un impiegato che passa le giornate andando avanti e indietro 
dagli uffici del comune". Savoini & Savoini annuiscono soddisfatti, mentre la pioggia batte sui 
capannoni illuminati dove stanno lavorando in duecento, per fare manometri, termometri, 
pressostati, trasduttori di pressione, separatori di fluido. Come sanno farli gli italiani, meglio dei 
cinesi e dei tedeschi. 

4 CENTO, BUONI MOTIVI 

Cento (Ferrara) 

Uno dei pochi inconvenienti legati all'esplorazione della provincia italiana è che si torna carichi di 
libri di fotografie, cataloghi di mostre, storie dell'industria locale, raccolte di poesie dialettali, 
monografie su chiese e campanili. 
Banche, assessorati e camere di commercio sono infatti editori instancabili, molto attenti alla qualità 
dell'opera, e poco preoccupati dal numero di lettori. 
Tanto, prima o poi, un forestiero arriva. 

Trattandosi di Cento - piccola città dall'aria bolognese finita per sbaglio in provincia di Ferrara questo 
inconveniente si dimentica presto, e volentieri. A 
Cento, infatti, le fotografie fermano l'immagine di una Italia fertile e sana ("Un mare di pioppi 
svettanti, nel Cui mezzo si vedono delle piccole masserie, ognuna circondata dalla sua campagna", 
scriveva Goethe, capito da queste parti nell'ottobre 1786); le opere in mostra sono quelle del pittore 
Guercino; davanti all'industria locale (passata in vent'anni dalla lavorazione della canapa ai trattori 
della Lamborghini) non si può che levarsi il cappello. Perfino i libri di cucina, da queste parti, sono 
eccellenti: per i centesi - che, come tutti gli emiliani, mangiano con il gusto con cui i veneti bevono 
e i toscani protestano - il cibo non è cosa da prendere sottogamba. 

Il lettore che si è offerto di far da Virgilio in questo angolo d'Italia si chiama Eugenio Gilli. 
Settantun anni portati con baldanza, una laurea in legge e due figli, è stato direttore amministrativo 
dell'ospedale locale dal '48 all'81 e poi, per sette anni, presidente della Cassa di Risparmio di Cento 
("Carica alla quale sono arrivato in quanto socialdemocratico", ammette con sincerità ammirevole). 
La sua tesi, espressa prima per lettera e poi a voce, è questa: la forza e il fascino dell'Italia sono 
riassunti nella città emiliana e romagnola, dove la gente non soltanto lavora sodo, ma sa godersi la 
vita. Le varie classifiche per la produzione e il reddito dimostrano il primo punto; l'esplorazione sul 
campo, il secondo. 

Cento, secondo Gilli, è una di queste cittadine. Ha 20.000 abitanti (30.000 con le frazioni), buone 
industrie, case comode, lunghi portici, una piazza incantevole, un magnifico teatro comunale da 420 
posti (il Borgatti), con un palcoscenico grande abbastanza da poterci rappresentare l'Aida. La terra 
ricca, strappata alle paludi (c'è ancora un gambero, sullo stemma, a ricordare quei tempi), nel XII 
secolo venne distribuita tra la popolazione dal vescovo di Bologna. Nacque così l'istituto della 
"partecipanza agraria", tuttora vivo e vegeto. Ogni vent'anni, spiega il segretario Alessandro 
Tassinari, il terreno viene ridistribuito tra i discendenti maschi delle novanta famiglie che 
costituirono il nucleo iniziale della comunità centese, a una condizione: che vivano ancora nella 
zona. L'appezzamento è conosciuto come "capo"; l'avente diritto è il "capista". Eugenio Gilli, 
Virgilio per un giorno, è un "capista". 

A Cento, nel 1591, nacque il pittore Giovan Francesco Barbieri, detto il Guercino per via di un 
potente strabismo. Due anni fa, in occasione del quarto centenario della nascita, gli e stata dedicata 
una grande mostra. 
Gilli, che era nel comitato organizzatore, dice che è stato entusiasmante, ma massacrante: "Non si 
trattava soltanto di cercare i soldi, ottenere i quadri in prestito dai musei di tutto il mondo, 
organizzare le spedizioni. 
Dovevo anche tener dietro a sir Denis Mahon, il massimo esperto sul Guercino, un inglese 
ottantatreenne dalle conoscenze enciclopediche e dall'appetito formidabile". 
Per cena - ricorda Gilli, con un misto di ammirazione e orrore - gramigna con salsiccia, stinco di 
maiale con contorno di peperonata, panna cotta. 

Smontata la mostra del Guercino, l'adorazione è rimasta. In città non ci sono soltanto piazza 
Guercino, corso del Guercino e una pinacoteca civica con opere del Guercino e della bottega ("Lo 
scriva: aperta tutti i fine settimana, anche se ci costa un occhio della testa", dice il direttore Fausto 
Gozzi). Ci sono anche, a poca distanza, il Bar Guercino, la Guercino Viaggi, la Libreria dei 
Guercino. C'è perfino l'Ottica Guercino, a dimostrazione che i commercianti italiani, quando si 
tratta di dare i nomi ai negozi, sanno essere ironici, o incoscienti. 

Sostiene Virgilio-Gilli, che in un ospedale e in una banca deve aver imparato a vedere i limiti 
dell'uomo: "Cento, ormai l'avrà capito, fa parte senza dubbio dell'Italia che si salva. Questo non 
toglie, tuttavia, che sia in Italia, con tutto quello che segue". Qualche esempio? 
"Se il tessuto industriale è sano - come sostiene il mio amico Vilmo Ferioli della VM Motori, quella 
che fa i turbodiesel per le Alfa Romeo, le Chrysler e e Land Rover - non si può negare che ci siano 
problemi: nell'ultimo anno, in zona, c'è stato un ricorso diffuso alla cassa integrazione, e uno dei 
gruppi più importanti, la Plant, ha chiesto il concordato preventivo. 

La differenza è questa: a Cento, provincia di Ferrara settecento posti di lavoro a rischio arrivano a 
malapena sulle pagine della cronaca regionale; per Crotone si sono mobilitati i vertici dello Stato". 

Altre prove che Cento sta in Italia non sono difficili da trovare. Come in ogni cittadina italiana, 
l'amore per il campanile rischia di diventare un'ossessione. Cento e Pieve di Cento, divise dai 
capricci del fiume Reno, si considerano distanti come Marte e la Luna, e competono su tutto, 
perfino sul numero di stelle assegnate ai rispettivi migliori alberghi. Come in ogni cittadina italiana, 
c'è una banca che funge da "grande mamma": la Cassa di Risparmio di Cento, vecchia di 135 anni, 
con 2.000 miliardi di raccolta controlla il 60% del mercato locale, e segue, finanzia, sostiene, 
appoggia e promuove praticamente tutto, dalle mostre ai premi letterari, dalla musica ai restauri, 
dallo sport al teatro (i cui ricavi arrivano a coprire soltanto metà dei costi, pari a 450 milioni l'anno). 

Emiliana - ultra italiana, perciò - è la passione per la politica. Eugenio Gilli dice che Cento è sempre 
stata più bianco-rosa che rossa: la "partecipanza agraria", che da secoli trasforma ogni "centese doc" 
(e maschio) in un micro-possidente, non si concilia bene con il comunismo delle cooperative. "Me 
la ricordo, la campagna elettorale del '48. I cattolici stavano in chiesa. 
A tener testa ai rossi nelle piazze c'eravamo soltanto noi, i socialisti democratici. Bei tempi, grandi 
litigate, altri socialdemocratici. I comunisti ci disprezzavano, ma non ci hanno mai torto un capello. 
Anche in questo Cento era speciale: a pochi chilometri di qui, c'erano i morti ammazzati, e le fosse. 
Qui, mai volato uno schiaffo. Siamo gente tollerante. Lo diceva anche il cardinale Lambertini, 
Benedetto XIV, che nel 1754 ci concesse il rango di città: “chi volfer i so comed, vaga a Zeni ““Chi 
vuol fare i suoi comodi, vada a Cento”. 

Oggi, a guardar bene, Cento potrebbe aver aver inventato qualcosa di nuovo: la tele-politica. 
Sindaco, dal giugno scorso, è infatti Paolo Fava, un ragazzo di venticinque anni laureato in 
Bocconi. Dopo essere rimasto per tre mesi campione nella trasmissione "Partita Doppia" di Pippo 
Baudo, ha raccolto un po' di amici in una lista d'ispirazione laica, e ha sconfitto al ballottaggio il 
candidato del PDS. Quando andiamo a trovarlo in municipio, Fava sta litigando vigorosamente con 
i sindacati che vogliono boicottare un'iniziativa chiamata "Suggerire, prego!": i cittadini vengono 
invitati a riempire un formulario e dire cosa non funziona in municipio ("L'idea è di un assessore. 
L'ha presa dagli alberghi in Giappone"). Si sentono esclamazioni, voci concitate, accuse. Virgilio-
Gilli sorride, poi azzarda: be', dottore, anche questa mi sembra una storia italiana. 

5. RUBANO, CHE MERAVIGLIA 
Rubano (Padova) 

Virgilio ha un giubbotto nero, i blue-jeans, gli occhiali rotondi, ascolta i Beatles e i Guns 'n' Roses. 
Niente di strano, dal momento che ha quindici anni, e si chiama Èva. La lettera che ha scritto quella 
dove si offriva come guida - inizia così: "Ironie toponimiche: a Rubano, 13.000 anime a 7 
chilometri da Padova, in materia di ladroneria siamo rimasti al furto con scasso. 
Compiango segretamente mio padre: lui, che adora inzuppare politica e proteste nel caffelatte, 
doveva capitare proprio in questo angolo della Padania uscito illeso dal crollo del palazzo Italia?". 

Vincendo una certa apprensione - da una quindicenne che usa l'aggettivo "toponimico" ci si può 
aspettare di tutto - sono arrivato fin qui, a conoscere la giovanissima residente d'un paese che ha 
preso il nome da un colono romano, tale Rubius, e oggi si ritrova addosso un'etichetta difficile: 
abitare a Rubano può essere imbarazzante, in questi tempi di grandi furti. 
L'accento, è vero, cade sulla penultima sillaba - Rubàno, quindi, non Rubano. Sui cartelli e sulle 
carte stradali, tuttavia, l'accento non si vede. 

L'esplorazione in compagnia di Èva De Agostini, Virgilio minorenne, inizia dopo aver ottenuto un 
regolare nulla-osta dai genitori, che abitano a Sarmeola, una frazione più grande del comune stesso. 
I De Agostini sono quattro. Il papà è fornitore di apparecchiature elettriche industriali, e nel tempo 
libero allena il Campodoro, una squadra di calcio di seconda categoria; la mamma lavora in casa, ed
è impegnata nel volontariato; Èva studia al liceo scientifico, ed è nota in paese per essersi piazzata 
seconda in un concorso di poesia con 107 partecipanti; Chiara, detta Brillantina, ha nove anni, è 
un'ottima nuotatrice, e mostra la stessa imbarazzante perspicacia della sorella. Quando ha visto il 
primo titolo di giornale su Tangentopoli, ha detto: "Tangentopoli? Mi ricorda la caduta dell'Impero 
romano". 

La famiglia De Agostini abita a un passo dalla strada statale numero 11 (la Mestrina), in un 
quartiere di casette linde e piccoli giardini, dove le vie sono intitolate alle regioni d'Italia. Per 
arrivare al primo appuntamento, con l'assessore alla cultura, si percorre via Veneto; in un prato 
all'angolo con via Sardegna ci sono gnomi colorati; all'incrocio con via Puglie, sotto un albero, la 
statua di un acquaiolo affronta l'autunno, aspettando pazientemente di diventare antica. 

Èva De Agostini deve aver riflettuto a lungo su quegli gnomi e quelle statue. Nella lettera (battuta 
sul computer di casa all'insaputa dei genitori) ha scritto: "E davvero tutto come prima, dunque, in 
questo angolo d'Italia? Difficile a dirsi. Ma il cambiamento, se c'è stato, è impalpabile. Sembra di 
vivere in un Eden apolitico. 
Tanto per cominciare, i grafitomani notturni si limitano ad "Alice ti amo": niente rivendicazioni 
murali, niente simboli equivoci. Mesi fa c'è stato un articoletto in materia di scandali su un foglio 
locale: una riflessione moraleggiante completa del solito richiamo al dovere. Si è svolta, infine, una 
serie di incontri-dibattiti aperta a tutti, nella biblioteca: atmosfera da rimpatriata tra amici, voci 
soffici, ampio sfoggio di manate sulle spalle". 

L'esplorazione conferma che Èva ha occhi buoni, dietro gli occhiali rotondi. Il comune di Rubano, 
esteso su 14,5 chilometri quadrati (pari a 3.766 campi padovani, informa il vademecum destinato ai 
nuovi residenti), ha 12.900 abitanti (il doppio del 1970) e comprende tre frazioni (Sarmeola, Bosco 
e Villaguattera), che rivaleggiano amabilmente tra loro secondo la migliore tradizione nazionale (i 
sarmeolesi considerano quelli di Bosco "campagnoli"). Nel territorio del comune lavora lo stesso 
numero di imprese agricole, industriali e commerciali: circa trecento per categoria. Mentre le 
cascine diminuiscono, tuttavia, i supermercati, alimentati dal traffico della statale, si moltiplicano. 

Rubano non appartiene all'Italia spettacolare destinata a finire sulle cartoline illustrate. Appartiene 
invece a un'Italia linda e lavoratrice, arrivata al benessere negli anni Sessanta, e ben decisa a 
conservarlo. 
Un'Italia ammirevole, fatta di villette, auto davanti al garage, neon e parcheggi sulla statale, campi 
sportivi, nuovi bar scintillanti di vetro e specchi, dove i pensionati sembrano pesci fuor d'acqua, 
abituati com'erano ai vecchi caffè del Totocalcio e del biliardo, quelli con la scritta Bevete Coca 
Cola sulla porta e il giornale sopra il frigorifero dei gelati. Non è un'Italia impeccabile, forse. Ma è 
un'Italia dignitosa, del tutto simile al resto d'Europa. "Quando i nostri amici tedeschi arrivano dalla 
Baviera - racconta papà De Agostini - notano soltanto un po' di anarchia cromatica nell'intonaco 
delle case. Per il resto, devono ammettere che reggiamo il confronto". 

A Rubano, cuore del Veneto bianco, comandano da sempre i democristiani. Sebbene la Liga stia 
acquistando forza anche qui, da dodici anni c'è lo stesso sindaco, e gode di una buona reputazione: 
Leonildo Bettio, che arrossisce quando gli chiedo perché non è andato a Roma a fare il deputato, e 
poi risponde: "La sera, mi piace tornare a casa". Davanti alla sua porta, al primo piano del 
municipio, la gente aspetta di essere ricevuta, ma il primo cittadino Leonildo insiste per mostrarmi 
lo statuto, che Rubano è stato uno dei primi comuni d'Italia a pubblicare, e la sala del consiglio: un 
piccolo anfiteatro con le poltrone di velluto rosso, del quale va orgoglioso. 

Quando usciamo, il sindaco saluta Èva: "Così hai scritto a un giornale di Milano parlando bene di 
Rubano. 
Mi congratulo. Brava cittadina". Lei, Virgilio con i blue-jeans, fa finta di niente e riparte spedita: 
deve continuare a mostrare all'ospite che Rubano - il suo mondo, mezz'ora dal centro di Padova con 
l'autobus numero 10 - è un mondo che funziona. Così visitiamo le ex-cave di Bosco, promosse 
"parco naturale"; la nuova biblioteca con 8.000 libri, le videocassette e i compact-disc; la via dei 
negozi, dove a Natale appendono le illuminazioni; i campi sportivi; piazza Moro e i giardinetti di 
viale Po, dove si riuniscono i ragazzi ribelli; il monumentale "patronato" (oratorio) di Sarmeola, 
dove si ritrovano tutti gli altri. 

All'ingresso incontriamo don Oscar, un gigantesco "cappellano" (curato) che conversa tenendo un 
tavolo sulle spalle. Il parroco, un veneto gioviale con una sana diffidenza verso i milanesi, si chiama 
don Giancarlo. Eva lo guarda silenziosa, aspettando da lui la prova definitiva che Rubano è un'isola 
tranquilla nell'Italia lo tempesta. Don Oscar non si fa pregare. Racconta che il paese è giovane 
(l'anno scorso, 95 battesimi e solo 38 funerali), e possiede una certa personalità. I problemi qualche 
teppista notturno, l'occasionale drogato - derivano soprattutto dalla vicinanza di Padova. 
Ma i giovani, per la stragrande maggioranza, sono sani, conclude. Se possibile, quanto è accaduto in 
Italia negli ultimi venti mesi (Tangentopoli e tutto il resto), li ha cambiati in meglio. Sentono infatti 
una sorta di responsabilità, capiscono che questa è per loro una grande occasione e una sfida: 
riusciranno a far meglio dei genitori? 

Don Giancarlo ha idee precise anche su quel nome, Rubano, che in alcuni compaesani desta 
preoccupazione: negli ultimi mesi c'è chi ha scritto in municipio chiedendo che l'accento sulla 
seconda sillaba venga indicato in tutti i documenti ufficiali. Don Giancarlo, veneto pragmatico, ha 
invece una soluzione migliore per salvaguardare la reputazione del paese, e l'ha esposta in una 
canzoncina di sua composizione. 

Sbafate co' Rubano, 
Prova a ciamarlo Rubano. 
Te vedi che pà un acento 

Te riva 'na sciopetà. 

Èva, Virgilio diligente, l'ha copiata su un foglio di quaderno, e la diffonde tra gli infedeli. 

6 IL PARTITO DELLE MUCCHE 

Zanengo (Cremona) 

Esistono posti, in Italia, dove "la Veloce" non è un'automobile sportiva, bensì la vacca che produce 
più latte, dove ragazzi di buona famiglia sognano l'ultimo modello Fent, "la Mercedes dei trattori"; 
dove Aràlvi Anna di Alessandria non è una ragazza formosa ma un'altra mucca, vincitrice del 
Confronto Europeo della Razza Frisona, appena concluso a Barcellona Non è la campagna sognata 
dalla città, il luogo dove i possessori di giacconi Barbour immaginano di correre tra i fiori, come 
attori nella pubblicità di uno shampo. 
Nella campagna vera si lavora, ci si sporca e ci si stanca. E, essendo in Italia, si lotta contro una 
marea di carte, moduli e formulari. Eppure, non c'è dubbio acquattato tra le cascine e i campi, c'è un 
paese sano e orgoglioso. Un luogo dove esistono persone disposte a guidare l'ospite attraverso un 
mondo che raramente esce dalle pagine della rivista Terra e Vita e lo meriterebbe, invece, se non 
altro perché non lo chiede gridando. 

Virgilio è giovane - classe 1959 - e di buona famiglia. Si chiama Ernesto Folli, ha una moglie 
bionda e graziosa e vive in una vecchia casa, di proprietà della famiglia da dodici generazioni. In 
azienda ci sono 180 vacche, 150 animali più giovani, 250 scrofe. 
La superficie è 190 ettari. Si tratta di un'azienda grande, perciò: la media, nell'Italia del nord, è 9,5 
ettari. 

Ernesto Folli è arrivato qui dieci anni fa, dopo aver preso la laurea in agraria presso l'Università 
Cattolica di Piacenza. Ha sette dipendenti. Il nonno, che si chiamava Emanuele, dava lavoro a 54 
persone, e l'azienda allora era due terzi della superficie attuale. Zanengo è un paesino di 180 
abitanti, decoroso ma non bello - nulla a che fare con i paesi impeccabili delle Langhe e della 
Toscana, cari agli stranieri. Sta nella campagna cremonese, una sorta di mid-west italiano: strade 
diritte e cascine, campi e paesi dove la Lombardia perde quell'aria affaccendata e un po' nevrotica, e 
iniziano spazi e accenti più lunghi. 

Qui intorno - in un'area che corre dalla provincia di Alessandria a quella di Verona, e scende dalla 
linea ferroviaria Torino-Venezia fino al Po - ci sono le aziende agricole più grandi d'Italia, la 
zootecnia più avanzata d'Europa, una parte notevole della produzione nazionale di latte: nel 1992, 
ne sono stati prodotti nove milioni di quintali nella provincia di Cremona, dieci milioni in quella di 
Brescia, sette in quella di Mantova e altrettanti in quella di Milano. Qui stanno i professionisti 
dell'agricoltura. Ernesto Folli fa parte della categoria, e ne va orgoglioso. 

È un Virgilio di poche parole, quello che mi accompagna per le corti dell'azienda, tra le macchine 
agricole e i lunghi "salami" plastificati che contengono i foraggi necessari a preparare Yunifeed, il 
"piatto unico" che ha sostituito l'erba come alimento per il bestiame. 
Il triticale e il trinciato di mais formano muraglie alte quattro metri e larghe dieci. "16.000 quintali 
di foraggio - spiega Folli - sembrano una quantità enorme, ma faccia conto che una vacca, dopo il 
parto, ne consuma cinquanta chili al giorno". 

Sono in parecchi come lui, da queste parti. Ragazzi con la laurea in agraria o scienze della 
produzione animale, più tecnici che romantici, che tengono un toro in stalla per accontentare i 
parenti in visita da Milano, ma conoscono gli esoterismi della fecondazione artificiale. Ragazzi con 
automobili sempre sporche di fango, e case troppo grandi da riscaldare, e mogli sottratte alle città, 
che poi s'abituano al silenzio e alla nebbia. 

Virgilio, in questa provincia dagli odori forti, ha questo da dire: l'Italia dei campi si salverà. Ma 
dev'essere lasciata lavorare in pace. La nuova politica agricola comunitaria incoraggia il set aside, 
una parola inglese che significa "accantonamento", e nelle campagne d'Europa - dal Peloponneso 
alla Normandia e diventata di uso comune, come "pane" o "latte". Set aside vuol dire questo: la 
Comunità, al fine di evitare eccedenze agricole, paga gli agricoltori per mettere a riposo una parte 
dei terreni. Non più un sostegno ai prezzi, come accadeva in passato, ma un sostegno al reddito. 

Si prendono bei soldi, dice Folli. Ma è un sistema fondamentalmente sbagliato, perché rischia di 
trasformarci in pensionati di lusso. Mentre passiamo tra maialini timidi che fuggono all'apertura di 
una porta, aggiunge: "L'intero sistema è bloccato. Le nostre decisioni non sono più quelle di 
imprenditori che si regolano in base alla legge della domanda e dell'offerta. Inevitabilmente, molte 
decisioni vengono prese con la men te rivolta agli aiuti comunitari." 
Davanti a quest'italiano insolito, che chiede più mercato e meno assistenza, rimango perplesso. Ma 
Folli insiste: i piccoli proprietari vanno aiutati in altro modo. 
Il set asìde provoca invece due conseguenze: alcune aziende rimangono in vita artificialmente; e gli 
affitti diventano troppo cari. Accade così che gli imprenditori agricoli, quelli veri, non possano 
raggiungere le dimensioni necessarie all'autosufficienza. Chi punta sul latte, infatti, deve allevare 
bestiame, e per allevare il bestiame deve avere foraggio, e per avere il foraggio deve coltivare 
terreni, e per coltivare i terreni deve acquistare macchine agricole che costano centinaia di milioni. 

Seduto alla scrivania in una stanza fredda che da sul giardino, aggiunge: "Lo stesso vale per le 
"quote latte". Anche qui, dovremmo lasciare che il mercato decida: libera produzione, prezzo libero. 
Invece dobbiamo mordere il freno: l'Italia viene multata perché produce più di quanto dovrebbe, che 
però è meno di quel che consuma. Ogni azienda dovrà ridurre la produzione. 
Questo, mentre l'industria lattiero-casearia ci corteggia, desiderosa di acquistare latte italiano." 
Riassumo, dice Folli, cui non sembra vero che un giornalista voglia imparare, invece di spiegare. 
L'agri" coltura è fondamentalmente sana, e appartiene di diritto all'Italia che si salva. Ma 
l'agricoltore viene visto dal pubblico in tre modi, tutti sbagliati: come un inquinatore, il che è 
assurdo, quando Milano, tuttora senza depuratore, scarica nel Lambro; come un pensionato di lusso, 
che paga poche tasse e vive di sussidi; oppure come un eroe ecologico, il personaggio oleografico 
che oggi va di moda in televisione, a uso e consumo degli italiani di città. L'agricoltore è invece unimprenditore che ama la campagna, vuole viverci e lavorarci; ma intende guadagnarci, se può. È il 
primo anello della catena dell'industria agro-alimentare, il co-produttore del latte e dei biscotti che 
troviamo sul tavolo la mattina. Non mi sembra un concetto molto difficile da afferrare, dice Ernesto 
Folli, Virgilio per dovere. 

7 LIVERPOOL SUL TIRRENO 

Livorno 
Qualche tempo fa, quotidiani e telegiornali annunciarono che la città di Livorno metteva a 
disposizione del pubblico cinque automobili Panda con il motore elettrico. 
In effetti, cinque Panda bianche sono parcheggiate a pettine di fronte al municipio, a un passo dal 
discutibile Palazzo Grande, quello che i livornesi chiamano "nobile interrompimento" e Guido 
Piovene paragonò alle costruzioni nei cartoni animati di Walt Disney, "le cui finestre possono 
dilatarsi e ballare a suon di musica". 

Le Panda, invece, non si muovono. Nessuno le ha mai viste uscire dal parcheggio. In municipio 
(sportello "rapporti con i cittadini") spiegano perché: l'iniziativa non è promossa, ma soltanto 
patrocinata dal comune. Per poter guidare una Panda elettrica, occorre rivolgersi alla concessionaria 
Fiat di viale Petrarca, distante qualche chilometro. Non oggi, però: forse lunedì prossimo. Oggi, 
aperta e funzionante, c'è soltanto la mostra "Gli strumenti di tortura medioevali" alla Fortezza 
Nuova. 

La lettrice che mi ha invitato a Livorno - Francesca Ramacciotti, una giovane signora bionda, con 
una laurea in legge, un marito ingegnere e una bambina - appare imbarazzata da quest'esordio. La 
consolo: Leo Longanesi sosteneva che gli italiani preferiscono l'inaugurazione alla manutenzione, e 
Livorno, fino a prova contraria, è in Italia. Lo dimostrano le Panda elettriche che si muovono 
soltanto in occasione dei telegiornali. 
Lo confermano gli scatti d'umore di una città che sta attraversando momenti difficili. 

Livorno appartiene a una Toscana insolita, meno carica d'arte e meno antica. La città venne fondata 
nel XVI secolo dai Medici, che la popolarono di immigrati e avventurieri, e ne fecero il porto più 
importante del loro Stato. Dicono gli altri toscani - sempre felici di sparlare in famiglia - che questi 
padri fondatori hanno lasciato tracce nel carattere locale. La fama dei "livornesi di scoglio" (quelli 
veri, quelli che dalla città non si staccano) è di essere attaccabrighe, gente geniale ma superficiale, 
insofferente verso qualsiasi forma d'autorità, benevolmente "becera", un po' spendacciona: Livorno, 
dicono le statistiche, detiene il record nazionale dei televisori a colori ed è sempre ben piazzata 
nella classifica delle cambiali. 

Fin qui i difetti - se di difetti si tratta - dei quali i livornesi vanno fieri, come di medaglie appuntate 
sul petto. Le qualità sono altrettanto indiscutibili e, dice Francesca, Virgilio patriottica, servono da 
salvagente in questi tempi incerti. I livornesi, per esempio, non si danno mai per vinti. Si sono 
risollevati dopo i bombardamenti dell'ultima guerra e si risolleveranno anche oggi, quando i guai 
non arrivano dal cielo, ma dalla terra e dal mare: il porto arranca, la grande industria licenzia, la 
piccola industria non c'è. Sui collegamenti stradali - in particolare la celeberrima A 12, che a 
Livorno scompare come un fiume carsico - si potrebbe scrivere un romanzo. Perfino lo sport è 
lontano dalle glorie di un tempo. 

Livorno ricorda Liverpool. Le accomunano la vecchia gloria marinara, i guai recenti, le 
amministrazioni di sinistra, lo spirito caustico della gente: sul mare d'Irlanda graffia l'umorismo 
scouse; sul Tirreno le battute salaci lette sulla rivista Vernacoliere, ed esercitate in uno dei tanti bar, 
intorno a un ponce caldo, amatissimo intruglio di caffè, rum e limone. La differenza tra Liverpool e 
Livorno - e il motivo per cui quest'ultima si salverà prima e più in fretta - è questa: i liverpuliani 
sono inglesi, incassatori metodici, che amano centellinare le proprie sofferenze. I livornesi sono 
italiani: vanno a terra spesso, ma non ci restano a lungo. 

Per questo, sostiene Francesca Ramacciotti, Livorno fa parte dell'Italia che si salva: perché reagisce. 
Anche quando non è facile, come oggi. L'industria pubblica (acciaierie, cantieri, chimica) in dieci 
anni ha perduto un terzo degli addetti. Il porto, che fino al 1990 era il maggior scalo per containers 
del Mediterraneo, è stato superato da Marsiglia, Barcellona, La Spezia. Mario Ruocco, da trentun 
anni funzionario della camera di commercio, ha scritto una lunga relazione per spiegare cos'è 
successo. Sostanzialmente, questo: la qualità dei servizi viene giudicata mediocre o insufficiente 
dagli imprenditori; e le tariffe sono ancora troppo alte rispetto ad altri porti italiani ed europei. 

L'artigianato, che altrove in Toscana serve da ammortizzatore, a Livorno rappresenta soltanto un 
quarto del totale delle imprese (sono la metà in provincia di Arezzo). Così le esportazioni: Livorno 
nel 1992 ha venduto all'estero sette volte meno di Lucca, e un quinto di Pisa e Pistoia. I turisti, per 
lo più, passano e vanno: Ogni anno, un milione di passeggeri si imbarca per le isole dell'arcipelago 
toscano, per la Corsica e per la Sardegna. 
Il reddito pro capite, che negli anni Settanta era tra i primi dieci-dodici in Italia, è scivolato in 
cinquantaquattresima posizione. Livorno, in altre parole, non è più la città "nelle cui grandi arterie 
scorre abbondantemente il sangue monetato", come scriveva Collodi a metà dell'Ottocento. E 
invece una delle tante periferie d'Europa. 

Verso la sua città malata Francesca Ramacciotti cerca di essere severa, ma non ci riesce. "Livorno 
ha distrutto i suoi teatri per farci uffici o piscine; da un decennio tiene chiuso per lavori il Goldoni, 
dove nel 1921 nacque il partito comunista; ha abbandonato al degrado la terrazza Mascagni; relega 
le prove d'orchestra nelle soffitte del mercato centrale". Ma, aggiunge, Livorno è anche la città delle 
riviste letterarie e delle mostre fatte con poche lire; la città degli entusiasmi ingenui, dove in 70.000 
spediscono al Tirreno i tagliandi per scegliere Lady Commercio, la commessa più simpatica della 
città. 

E poi c'è la cucina, dice la mia guida per un giorno, mentre seguiamo il mare verso Ardenza, a 
bordo della Ford Escort del marito ingegnere. "Il livornese, se non mangia, non si muove. Ormai lo 
sanno anche gli amministratori locali, che non si azzardano a organizzare iniziative culturali senza 
abbinarvi l'immancabile caciuccata". L'ultima, in ordine di tempo, è la manifestazione Musica in 
Tavola, celebrata a rotazione nelle trattorie della città. L'assessore, per l'occasione, ha coniato il 
termine "cultura conviviale", che ha incontrato immediato successo. Commenta Francesca, Virgilio 
di mare: "Ormai noi livornesi non andiamo più a cena fuori. Partecipiamo a convivi culturali. Lo 
suggerisca ai suoi amici di Liverpool. I Beatles invece di Mascagni, e un convivio colfish and 
chips". 

8 LA TETRA CASALINGA 

Sarzana (La Spezia) 

La lettera stava tutta su un foglio. Il foglio era piegato a metà, in modo da ottenere quattro facciate 
più piccole. 
Un testo fitto, scritto a mano con un pennarello nero, in un italiano senza superlativi, senza i 
chiarissimo e gli stimatìssimo con cui molti, ancora, cercano benevolenza presso il destinatario. La 
lettera della signora Cristina Lanfranchi, candidata Virgilio, iniziava così: "Sono una tetra casalinga. 
Non perché io sia particolarmente depressa, ma proprio perché sono tetra - ovvero "quattro volte". 
Casalinga in casa mia, e casalinga a pagamento in altre tre case, dove la mia mansione è 
ufficialmente chiamata colf". 

Se è vero che i giochi di parole col greco antico non sono particolarmente diffusi tra le 
collaboratrici domestiche, è anche vero che in Italia non bisogna mai stupirsi di nulla. Così, sono 
venuto a conoscere questa lettrice che ha una madre francese, scherza col greco e ragiona da 
americana. A suo giudizio, nella repubblica fondata sul lavoro, è inutile inseguire posti che non ci 
sono, sognare assunzioni impossibili, affollare concorsi. 
"Bisogna guardare la legge della domanda e dell'offerta. 
Il mercato, insomma. Se tante donne lavorano fuori casa e hanno bisogno di collaboratrici 
domestiche, mi sono detta, perché non fare la domestica? 
Soltanto perché ho il diploma scientifico, o il marito laureato?". Qualsiasi lavoro onesto è dignitoso, 
sostiene la signora Cristina. Se tutti se ne rendessero conto, allora, forse, l'Italia si salverebbe 
davvero. 

Questa donna garbata, giunta alle stesse conclusioni di Adam Smith pulendo bagni e fornelli, è 
sposata da vent'anni, ha una figlia di diciassette e abita a Sarzana, centro della Lunigiana. La città 
crebbe sulle sfortune dell'antico borgo di Luni, decaduto insieme all'Impero romano, a causa 
dell'insabbiamento del porto e dell'impaludamento della costa. Nel 1204, il vescovo di Luni trasferì 
a Sarzana l'episcopato, e la città acquistò il definitivo predominio su una regione il cui centro è il 
bacino del fiume Magra, ma si estende, per lingua e per cultura, dalle province di La Spezia e di 
Massa Carrara fino all'alta Garfagnana e all'alta Val di Taro. Un po' di Liguria, un po' di Toscana e 
un po' di Emilia, quindi, riunite in un centro la cui sagoma, vista dall'alto, ricorda quella di un 
maialino, disegnato dalla linea delle mura e dei fossati. 

Sarzana ha 20.000 abitanti, di cui 3.000 nel centro storico, ed è la classica cittadina destinata a 
rimanere per molti un nome su un cartello lungo un'autostrada. 
E, in qualche modo, un'ingiustizia. Chiusa tra le colline e il mare, Sarzana è un esempio di provincia 
accogliente, ragionevolmente ricca, decisamente soddisfatta. 
Mentre passeggiamo, la signora Lanfranchi, presa dal ruolo di Virgilio, mostra i luoghi intorno ai 
quali ruota la vita locale: piazza Matteotti, il palazzo comunale, il teatro Impavidi, la stazione delle 
corriere, con gli studenti e gli operai diretti verso le scuole e l'Arsenale di La Spezia. Al vecchio bar 
Gremmi, dove finiamo sempre per ritornare, preparano la "spungata" (due dischi di sfoglia con la 
marmellata in mezzo) 
Il proprietario ottantenne sta alla cassa, in un incavo del tutto simile a un confessionale, e guarda la 
città passargli davanti con il borsellino aperto. 

Nelle vie strette intorno alla Cittadella, sventolano come bandiere i panni stesi ad asciugare. Tra 
Porta Roma e Porta Parma passano i personaggi che la provincia offre sempre generosa. C'è il 
pittore maledetto, l'anarchico figlio di anarchico (dev'esser l'aria: Carrara è vicina), la salumaia 
Valeria che vende il famoso "p"" ne di vinca", e tiene appese allo specchio dietro al banco le 
fotografie dei clienti importanti: l'attore, il giornalista, il ministro, come santi sorridenti su un altare. 

Cristina Lanfranchi indica, spiega, commenta. Appare ben più informata della "casalinga di 
Voghera" inventata negli anni Cinquanta da Alberto Arbasino. 
La casalinga di Sarzana è interessata alle vicende dell'economia nazionale, in particolare quando si 
riflettono sul suo conto in banca. Tre anni fa, dopo uno sfratto ha acquistato insieme col marito un 
appartamento di settanta metri quadri in un'antica casa di ringhiera ("Le vede, le volte nel 
ripostiglio? Sono del Settecento"). 
Ora sta pagando il mutuo. Anche sugli ultimi guai italiani appare bene informata. Li trova, tuttavia, 
"più ridicoli che drammatici". "Ho letto di quel Poggiolini, che nascondeva dieci miliardi in contanti 
dentro un puf. 

Mi chiedo: ma che razza di puf hanno, in quella casa? 
Come sono riusciti a farli entrare dalla porta?". 
Per quanto riguarda il lavoro, la filosofia della tetra casalinga è semplice. Spiega: "Ho cominciato 
cinque anni fa, in seguito allo sfratto e alla necessità di comprare casa. Diploma scientifico, 
università non finita, prima ho dato qualche lezione di francese, poi per due anni ho condotto 
sondaggi per la Doxa e la Demoscopea. 
Non bastava, così ho deciso di fare come la Luisa della pubblicità: comincio presto, finisco quando 
ho finito, e pulisco anche il water. I soldi che guadagno se li pappa la banca per pagare il mutuo, 
ma va bene così". 
"Mi segua, è interessante. Sveglia ore 6.30. Ore 7: pulizia in casa, avvio pranzo se non è già pronto 
dalla sera prima. Uscita alle 8.30, ordino il pane che passo a riprendere alle 12. Ore 9: arrivo - in 
bici, se non diluvia - sul primo posto di lavoro. La padrona di casa e Una dermatologa, simpatica. 
Pulizie, letti, preparare da mangiare - tutto quello che ho già fatto a casa mia. Ore 12: rientro a casa: 
finisco le pulizie di casa, finisco di cucinare. Arrivano marito e figlia liceale; brava, pulita, senza 
troppi grilli per la testa e anche simpatica, ma solo quando vuole. Si mangia insieme. Ore esco di 
nuovo. Altre due case, a giorni alterni: di nuovo pulisco aspiro lavo e lucido. Ore 17.30: rientro 
Doccia. Stiro, finisco di cucinare, ascolto la radio. Si cena, si chiacchiera, si perde un po' di tempo a 
tavola un film in televisione. Poi a nanna, per ricominciare il giorno dopo". 

"Noioso? A volte da matti, a volte devo stringere i denti per andare avanti, perché le mie tre signore 
dicano: "Cristina, la moglie del dottor Lanfranchi? Cristina è la più brava, se ci lascia siamo 
perdute". E allora mi sento come quelle bimbe brave con le trecce (le bimbe brave ai miei tempi 
avevano sempre le trecce) che fanno il proprio dovere. Forse è ridicolo, ma è meglio, comunque, 
che ripetere le belle parole con la maiuscola che riempiono la bocca a tanta gente, di questi tempi. 
Togliersi le ragnatele dalla testa e darsi da fare, anche se sei la moglie del dott, o dell'ing. 
Semplicemente darsi da fare, senza aspettare la manna dal cielo". 

9 VIRGILIO IN TURBODIESEL 

Thìesi (Sassari) 

Thiesi è benestante. Bella, no. All'ingresso del paese, due carcasse d'automobile attendono, issate su 
pile di mattoni, che il tempo faccia il suo dovere, dal momento che l'amministrazione comunale 
trascura il proprio, non portandole via. Abbondano le case nuove non terminate, le case vecchie con 
le facciate sfinite dal vento, gli edifici pubblici abbandonati al destino incerto che segue una 
programmazione avventurosa. La circonvallazione, terminata da un paio d'anni, è già piena di 
erbacce, senza segnaletica orizzontale, e mostra segni d'invecchiamento fulminante. Oltre un dosso, 
dopo un rettilineo, c'è una curva secca a sinistra. La gente del posto ormai lo sa; ai forestieri, buona 
fortuna. 
È un giorno festivo. Virgilio aspetta dentro un'autoscuola chiusa, di fianco a un calorifero elettrico, 
con il cappotto indosso e due quotidiani davanti. L'autoscuola serve anche come sede sociale della 
locale squadra di pallavolo. Di fronte, sta l'ingresso dell'ospedale dove qualcuno ha scritto su un 
muro Jim Morrison è vivo. Il vetro bianco con la scritta rossa Ospedale è rotto, forse una sassata. 

"Non si faccia impressionare", dice il padrone di casa. "Thiesi è meglio di quello che sembra. Qui 
badiamo alla sostanza, piuttosto che all'aspetto estetico. 
Il paese non sarà bello, ma è un posto di gente che lavora. 
Per questo io le dico: non preoccupatevi per noi, in continente - non che l'abbiate mai fatto, sia 
chiaro. 
Abbiamo visto di peggio, noi sardi, di questa crisi. 
A proposito: benvenuto in Sardegna, signor giornalista. 
Oggi la porto in giro con me. Spero che lei capisca qualcosa in più di certi suoi colleghi "del regno 
del Piemonte", che ci procurano sempre motivi per ridere di cuore". 

Partiamo a bordo della Uno Turbodiesel dell'autoscuola, con i doppi comandi e una fiancata segnata 
da un'allieva che ha sfidato il guard-rail della strada statale numero 131, conosciuta come 
Carlofelice. La mia guida, Virgilio per un giorno, si chiama Gianni Efisio Pinna. Ha trentacinque 
anni, una moglie, un figlio, e gli occhi scrutatori dei sardi. Nel 1983, con un socio, ha rilevato la 
scuola-guida di Thiesi, un paese di 3.500 abitanti nella regione del Mejlogu, a 43 chilometri da 
Sassari. 

La sarda Thiesi, da cinquant'anni, è la capitale italiana del pecorino "romano". Scherzi della 
geografia, Per la gioia delle banche: i sei caseifici locali (cinque Privati e una cooperativa) ne 
producono circa 70.000 quintali all'anno, lavorando 60 milioni di litri di latte raccolto tra 4.000 
allevatori. Buona parte del foraggio prodotto in paese viene esportato negli Stati Uniti d'America, 
dove l'emigrazione italiana l'ha reso popolare. Ogni volta che il dollaro sale, perciò, nel Mejlogu è 
festa. 

La lettera d'invito proveniente da questa piccola capitale del formaggio era ben argomentata. Gianni 
Pinna sosteneva questo: "A Thiesi, come in altri paesi della provincia e della regione, la gente 
conosce il senso della misura. Qui non ci siamo fatti manipolare il cervello dal consumismo. Noi 
sardi - dice Pinna siamo testardi. Decidiamo noi cos'è una società moderna. 
Il credito, da queste parti, è guardato con sospetto. 
La gente non intende spendere soldi che non ci sono, ma ci saranno se l'investimento andrà a buon 
fine. 
Se una persona ha 5.000 lire, spende al massimo per 5.000 lire". 

Sono parole non sorprendenti, venendo da Thiesi. 
I thiesini hanno fama di essere gli scozzesi di Sardegna: attenti ai denari, parsimoniosi 
all'inverosimile. E lavoratori: secondo Pinna, disoccupazione vera, in paese, non ce n'è. Lui, per 
esempio, non riesce a trovare un ragazzo che voglia diventare istruttore di scuola guida. 
Anche in questi tempi difficili, tutti si industriano, e nessuno si rassegna. La leggenda che vuole gli 
italiani pigri - sentenzia la mia guida, con l'aria di chi non ammette obiezioni - è un'idiozia. 

A questa micro-economia spumeggiante, Gianni Pinna guarda con il ciglio asciutto. Thiesi, a suo 
giudizio, è "un paese di formiche", una società di mutuo soccorso che si basa sul reciproco 
interesse, non su un'imprecisata "solidarietà". Ci sono i pensionati che, un po' per passare il tempo, 
un po' per integrare la pensione, comprano qualche pecora e vendono il latte ai caseifici; c'è chi 
ammazza il maiale; chi tiene un piccolo orto; chi, la domenica, va ad aiutare l'amico che deve 
costruire la casa, sapendo che un giorno quello restituirà il favore. Ci sono i ragazzi che tengono 
aperto il nuraghe Sant'Antine e accompagnano a pagamento i turisti. Ci sono le associazioni di 
speleologi, di pallavolisti e di pittori. 

E lo Stato?, chiedo. Cosa fa, quella pubblica amministrazione che per anni il meridione d'Italia ha 
invocato, atteso e, non occasionalmente, imbrogliato? 
Gianni Pinna non risponde; guida. Oltre i finestrini impolverati della Uno passa il "centro 
polifunzionale" in comune di Torralba (in costruzione da sei anni, fermo da due); il palazzetto dello 
sport (in costruzione da cinque anni, bloccato a più riprese per i più svariati motivi); un asilo nido 
rotondo come una plaza de toros, che non ha mai visto un bambino ed è abbandonato alle sassate 
dei vandali ("Verde Attrezzato" indica un cartello, senza ironia). "Questi - dice Pinna, Virgilio 
sarcastico - sono tutti soldi dello Stato". 

La tappa successiva è una visita da Paolo Fadda, uno dei titolari del caseificio Fadda Manca, 
vicepresidente dei giovani industriali di Sassari. Chiedo: Thiesi è benestante, piena di gente che 
lavora. Perché non la curate un po' di più? Il giovane Fadda sorride: "Lei ha ragione. Thiesi è 
trascurata, e non fa una bella impressione. Ma non dimentichi una cosa: questo paese vive per 
lavorare. Qui la gente pensa soltanto al formaggio che finisce in America, ai pellami che finiscono a 
Napoli, alla carne che finisce nelle macellerie locali - a proposito, ha notato quante ce ne sono? 
prenda me. Abito fuori paese. Per lavorare, vengo a Thiesi; per tutto il resto, vado a Sassari". 

Gianni Pinna non parla, ma si capisce che è d'accordo. 
La sua Thiesi è una formica, che lavora e accumula. 
Non è ordinata come la vicina Bessude, con le villette linde e colorate; non è elegante come Siligo, 
il Paese dello scrittore Cavino Ledda, della cantante Maria Carta e della famiglia Cossiga. Ma è un 
paese solido di gente che non si perde in chiacchiere e, al momento di costruire la casa nuova 
(magari con un piano in più, per la figlia che un giorno si sposerà), non bada all'accostamento dei 
colori, ma al numero delle stanze. 
Pinna, Virgilio in Turbodiesel, non giudica quale sia la scelta migliore. Si limita a guidare tra le 
querce e i pini marittimi, scendendo al tramonto verso la "valle dei carciofi", Ittiri e il mare, mentre 
il sole, più basso delle nuvole, illumina il paesaggio, come una lampada accesa sotto una coperta. 

10. SALVATE L'ARTIGIANO 
San Felice del Molise 
Vasto Sud: che nome impeccabile, per la stazione d'uscita dell'autostrada adriatica che immette in 
quel Mezzogiorno, vasto davvero, di cui gli italiani parlano molto, conoscendolo poco. Usciti dalla 
A 4, occorre seguire la strada sul fondovalle e le indicazioni per Isernia. San Felice del Molise 
compare all'improvviso, alto su una collina, come la fortezza nel Deserto dei Tartari. A pochi 
chilometri c'è Montenero di Bisaccia, paese natale del giudice Antonio Di Pietro, non per questo 
risparmiato nell'eterna guerra dei campanili: "Montenero di Bisaccia, ne gadebiti e voltafaccia", 
dicono gli abitanti delle località vicine, ricordando così quando Montenero era luogo di mercati e 
traffici. 

San Felice vanta una storia interessante. Piccola colonia fondata del XV secolo da un gruppo di 
croati che attraversarono l'Adriatico per sfuggire ai turchi, ha mantenuto un dialetto slavo di tipo 
dalmatico. Insieme ai comuni vicini di Montemitro e Acquaviva Collecroce, San Felice costituisce 
oggi la più piccola comunità alloglotta dello Stato italiano, il quale si e divertito a cambiarle nome. 
Fino al 1928, il paese si chiamava San Felice Slavo; dal 1928, quando la regione del Molise era "la 
ruralissima", San Felice Littorio. 

1944, passati di moda slavi e fasci, San Felice del Molise. 

A San Felice abita il commendator Romeo Zara, un lettore che si è detto disposto a mostrarmi 
un'Italia che si salva, se non altro perché ci prova. Zara, classe 1915, è stato ufficiale di 
complemento nell'ultima guerra, ed è medaglia di bronzo al valor militare, avvocato in pensione e 
storico, in via ufficiosa, del paese. 
La sua lettera indicava non soltanto il numero degli abitanti (900, la metà rispetto al 1950) e quello 
delle nascite (4) e dei decessi (26) nei primi dieci mesi del '93, ma anche il numero degli studenti 
universitari (6), dei donatori di sangue (190), l'esborso mensile dell'ufficio postale per le pensioni 
(170 milioni) e la percentuale investita in "libretti, buoni fruttiferi e a lunga scadenza". 

Il commendatore, come il tenente Drogo nel romanzo di Buzzati, vive nel suo paese-fortezza sulla 
collina, aspettando di veder comparire all'orizzonte l'Italia nuova. 
Poiché quest'ultima ancora non si vede, Zara si tiene informato sulla solita Italia. Ogni giorno 
guarda un telegiornale, e compra l'unica copia del Giornale nell'alimentari-giocattoli del signor 
Manso, presidente della locale sezione dell'Avis. Anche gli altri quotidiani nazionali vendono una 
copia: il Corriere della Sera va al maestro, l'Avvenire al segretario comunale, l'Unità al sindaco, 
l'Indipendente a un ragazzo che ha lavorato a Milano. 

L'avvocato Zara - tra tutti i Virgilio, il più metodico - ha preparato una breve relazione scritta a 
macchina, suddivisa in tre parti: Risorse, Problemi, Opinioni. 
Queste ultime, piuttosto nette: "La gente di San felice - sostiene l'avvocato - è convinta che i 
governanti siano ladri, i parlamentari lontani e affaristi, le opere pubbliche malfatte. Il tutto secondo 
la vecchia Massima: chi comanda, fa legge". 

Per illustrare Risorse e Problemi, è prevista una visita guidata del paese. Il commendatore deve aver 
ordinato all'intera popolazione di rendersi disponibile perché troviamo tutti al proprio posto, con 
l'eccezione del parroco: il proprietario del frantoio al lavoro tra le olive; l'autista della corriera di 
fianco alla sua corriera; il sindaco (che è anche professore alla scuola media) in municipio (che sta 
sopra la scuola media); il tabaccaio nel bar-tabaccheria dove vende due cartoline di produzione 
artigianale. In una di queste, memorabile, il paese è schierato sotto la torre dell'acquedotto (che non 
funziona). 

L'impressione complessiva è consolante. San Felice non fa parte del meridione piagnucoloso, ma 
appartiene a un'Italia dignitosa, che in quarant'anni ha fatto grandi passi avanti. La gente lavora e tiene 
a sottolineare il commendatore - non ci sono poveri: le case hanno tutti i servizi, e 
riscaldamento a metano, oltre che a legna fornita dall'uso civico del bosco comunale. 
Anche l'aspetto del paese è gradevole, senza essere bello. 
La chiesa parrocchiale, in parte duecentesca, è ben restaurata; la casa di riposo per anziani, dove 
regnano le signore Jolanda e Michelina, pulita e accogliente; il monumento al finanziere Antonio 
Zara - il compaesano ucciso vent'anni fa all'aeroporto di Fiumicino, quando tentò di reagire ai 
terroristi palestinesi è semplice e commovente. Perfino i mattoni color arancio che deturpano la 
facciate delle case antiche non denunciano l'incoscienza di oggi, ma la povertà di ieri. 

L'industria di San Felice, per molti anni, è stata l'emigrazione. Negli anni Cinquanta, quando ancora 
la gente del contado veniva a raccogliere i tozzi della focaccia a San Giuseppe, le destinazioni erano 
l'Australia, l'Argentina, gli Stati Uniti, il Belgio, la Svizzera, ma anche le fabbriche di Torino e i 
piastrellifici di Sassuolo. Quando lo incontriamo nel municipio -è un appartamento di quattro stanze 
affacciato sulla vallata - il sindaco-professore spiega che nel 1950 la scuola elementare aveva 
sessanta alunni; nel 1955, cinquanta; nel 1970, trenta. Oggi nelle cinque classi delle elementari ci 
sono, in tutto, trentacinque bambini. La prima ne ha otto. La terza, tre. Se chiude la scuola, dice il 
sindaco, chiude il paese. 

Sebbene una corriera blu porti ancora qualche operaio verso lo stabilimento Fiat di Ponte Trigno, le 
occupazioni principali sono l'agricoltura e l'artigianato. 
L'avvocato Zara le conosce bene, poiché da lì venivano i suoi clienti. Sull'argomento ha scritto 
lettere appassionate al Corriere del Molise, firmandole talvolta con lo pseudonimo di Viator, il 
viandante, cercando di spiegare che le due attività soffrono dello stesso male: cattive leggi e 
burocrazia. 

L'agricoltura, spiega Zara, è modesta, ma in discreta salute: grano duro, uva, molto olio, 
barbabietole, girasole e foraggio. Il problema non è tanto la cronica mancanza d'acqua e di trattori 
(ci vorrebbero piccoli cingolati, data la natura del terreno), e neppure la mentalità di una regione 
dove fino a poco tempo fa resistevano sacche di feudalesimo, quanto l'impossibilità di trovare mano 
d'opera. "Ab immemorabili - dice l'avvocato, soddisfatto del suo latino - quando si arava con i buoi, 
il bovaro aiutava il vicino, il quale ricambiava con le sue prestazioni bracciantili". Le recenti norme 
sul collocamento, tuttavia, ignorano tutto questo, e dispongono la tenuta di un registro da parte del 
datore di lavoro, nel quale annotare i nominativi dei prestatori d'opera, da richiedersi almeno 
quindici giorni prima all'ufficio collocamento, ubicato cinquanta chilometri lontano, al quale 
occorre presentarsi di persona per firmare la domanda. Sanzione: un milione di multa per ogni 
lavoratore sorpreso senza la necessaria documentazione. "E poi si calunniano i Borboni", bofonchia 
l'avvocato. 

La sorte dell'artigianato lo inquieta allo stesso modo"Sa perché le botteghe chiudono? Perché non ci 
sono più apprendisti. E sa perché non ci sono più apprendisti? 
Perché le norme sull'apprendistato rendono obbligatorie le assicurazioni Inps e Inaii, che sono una 
indubbia conquista sociale, ma comportano difficoltà per i vecchi artigiani. Non tanto per il salario, 
quanto per la tenuta dei registri e il versamento dei contributi. Io mi chiedo: perché la regione 
Molise, così diligente nell'utilizzare i fondi Cee per la formazione professionale teorica, non 
finanzia anche una formazione professionale pratica, dove il giovane impara il mestiere stando in 
bottega? Anche oggi l'artigianato mi sembra un lavoro sicuro, onesto e intelligente", borbotta il 
commendator Virgilio, inquieto sui destini del suo privato purgatorio italiano. 

11. LE OCCASIONI BAROCCHE 
Lecce 
Lecce fa rabbia. Questa città non dovrebbe far parte dell'"Italia che si salva". Dovrebbe appartenere 
all'Italia che trionfa, l'Italia che attira carovane di nordeuropei con le facce pallide e il portafoglio 
spalancato, assetati di sole in dicembre, affamati di buona cucina, ipnotizzati dai capricci barocchi 
delle chiese e dagli occhi dei ragazzi bruni. Invece no. Lecce e il Salento non trionfano. Si salvano 
soltanto - e probabilmente occorre accontentarsi, visto come vanno le cose nel meridione. 

La mia guida, Virgilio ad honorem, è d'accordo. Si chiama Lorenzo Capone, ha cinquantun anni, e 
possiede una piccola casa editrice specializzata in cartografia e storia locale. Nel suo passato c'è la 
fondazione di una rivista sui mass media, la direzione di una televisione locale e un periodo di 
militanza nel movimento sociale - un particolare, questo, che aumenta la varietà di questa serie 
d'articoli. Le undici guide utilizzate finora, se ho capito bene, votano per nove partiti diversi, a 
dimostrazione che, quando si tratta di politica, gli italiani sono disciplinati come un branco di gatti, 
e chiunque tenterà di metterli insieme avrà il suo daffare. 

Oggi, tuttavia, Virgilio non deve, e non vuole, parlare di politica. Vuol parlare di Lecce. In piedi nel 
suo ufficio basso, bianco, con grandi porte-finestre sui fichi d'india e i mandarini - questa è la 
California degli italiani, se ce n'è una - inizia la descrizione: Lecce ha 100.000 abitanti, e la 
provincia 700.000; l'artigianato (cartapesta) è fiorente; la piccola industria, intraprendente (scarpe, 
calze, jeans, cravatte, spesso per conto terzi); la grande industria, inesistente (c'è soltanto la Fiat 
Allis, macchine per movimento terra, da tempo in difficoltà). 

Lecce, nel complesso, resta la città incantevole che da trecent'anni lascia di stucco i viaggiatori, i 
quali invariabilmente la paragonano alle città nobili del Nord: Parma, Pavia, Vicenza. I capolavori 
esuberanti del barocco, finalmente liberi dalle impalcature, costituiscono motivo d'orgoglio per ogni 
leccese. In una delle guide turistiche di Capone la città viene definita "sonnolenta, intrigante, 
spregiudicata, provocatrice, contraddittoria, onesta di prestigio, carica di umiltà, gentilizia e 
artigiana, sacra e pagana, falsa e cortese, austera e friabile come la sua pietra". 

Tutto vero, probabilmente. A Lecce, gli artisti del Seicento sono stati troppo bravi perché gli uomini 
del 
Novecento riuscissero a far troppo danno. Ci hanno provato, naturalmente. Non manca nulla, qui, 
delle vergogne d'Italia. Palazzinari spregiudicati, case che si alzano d'un piano in una notte, 
illuminazioni gagliare e abusive, una malavita organizzata sempre più attiva. 
Non mancano le minuscole tangentopoli. Gli scandali riguardano le solite strade, i trasporti su 
autobus, la propaganda elettorale televisiva pagata generosamente (e irregolarmente) dalle industrie 
ai candidati locali. 
Un'altra cosa che non va - e sarebbe fondamentale che andasse - è l'industria turistica. Lorenzo 
Capone sostiene che Lecce e il Salento, se corteggiassero un turismo più sofisticato (arte, cultura, 
cucina), potrebbero attirare visitatori tutto l'anno, e diventare il giardino d'Europa. 

Non accade, purtroppo. La costa, invece che il giardino degli europei, per lunghi tratti sembra il 
cortile degli italiani. Anche se i leccesi non amano sentirlo ripetere, San Cataldo, Porto Cesareo, 
Torre dell'Orso o Roca Vecchia non costituiscono un bello spettacolo. 
Luoghi attraenti sembrano nascosti a bella posta (Marina Serra di Tricase: nessun ristorante, 
pochissime indicazioni). 

Porti turistici non ce ne sono. I prezzi sono troppo alti per competere con la Grecia. "Una volta dice 
Michele Giordano, proprietario dell'agenzia di pubblicità Spot - con lo stesso prezzo con cui a 
Milano si pranzava in due, a Lecce si pranzava in quattro. 
Adesso, non c'è differenza". Il risultato è che la stagione turistica del Salente dura due mesi 
(dall'inizio di luglio alla festa di Sant'Oronzo), quando va bene. 
L'estate scorsa, purtroppo, è andata male. 

I giornali citano "la mancata programmazione del territorio e delle risorse economiche". Capone 
preferisce parlare di occasioni sprecate. "La stessa università, vanto di Lecce, non costituisce il 
traino sperato. C'è una nuova facoltà di scienze economiche e bancarie, e ci si batte per 
giurisprudenza. Eppure manca una facoltà di architettura che sembrerebbe d'obbligo, nella città che 
pretende di essere la "Firenze del Sud". Le faccio un esempio: quest'anno c'è stata una mostra sulle 
ville del Salente. Sa chi l'ha organizzata? Il comune di Lecce. Con l'università di Pescara". 

Capone ha organizzato una serie di appuntamenti, ai quali mi sono recato docilmente, come vuole la 
regola di questo gioco. A Corsano, 10 chilometri da Santa Maria di Leuca, ho visitato il cravattificio 
di Luigi Tagliaferro, che da lavoro a sessantadue dipendenti ed è orgoglioso d'aver vinto la 
diffidenza dei clienti di Como per quello che viene dal Sud. La Puglia, a suo giudizio, dovrebbe 
puntare su prodotti di qualità medio-alta. "Le mie cravatte con i disegni cachemirìni e classicini sostiene 
- cinesi e indiani non riusciranno a imitarle mai". 

Tornato in città, ho incontrato Giuseppe Ferro, direttore dell'Aprol (Associazione tra produttori 
olivicoli della provincia di Lecce). La Puglia - dice - produce un decimo dell'olio d'oliva del mondo. 
Nella sola provincia di Lecce operano 53.000 aziende. "Ma i politici sapevano che dalle olive c'era 
poco da spremere - perdoni il gioco di parole. Così si è finito per trascurare lo straordinario 
monopolio naturale costituito dall'olio, dal vino, dalla cucina e dal clima". Non ha torto, 
probabilmente. Gli americani scoprono solo oggi la dieta mediterranea. Virgilio, quello vero, già 
duemila anni fa elogiava il suolo d'Italia: Hoc pinguem et placitam paci nutritor olivam, "perciò 
nutri l'olivo ricco di frutti, e caro alla pace". 

Lo dicono in molti, con la stessa foga e diversa rassegnazione: Lecce fa parte dell'"Italia che si 
salva", ma dovrebbe, e potrebbe, puntare più in alto. Lo ripetono l'editore, il professionista, 
l'industriale, la ragazza inglese che da qui non se ne vuol più andare, gli ex combattenti che si 
riuniscono tra i ritratti di Oberdan e Garibaldi nel cinquecentesco Sedile. Fintanto che sono 
benedetti da Dio e non del tutto manomessi dagli uomini, Lecce e il Salento dovrebbero vender cara 
la propria bellezza. Se i visitatori trovassero condizioni pari a quelle della Grecia (organizzazione, 
cortesia, prezzi buoni), volerebbero qui come mosche al miele. Chissà Che non accada, ora che 
sono finiti i soldi facili, e sarà necessario lavorare d'ingegno. 

12 LA VIRTU' STA NEL MEZZO 

Senigallia (Ancona) 

Non è un caso se questo giro guidato d'Italia finisce sulle sponde dell'Adriatico. Senigallia è la 
perfetta ville moyenne, se è lecito rubare un nome francese per definire una città italiana. Sta, più o 
meno, in centro all'Italia; è media per numero d'abitanti; media per reddito, livello d'istruzione, 
scelte elettorali, criminalità, risparmio. Ha avuto negli ultimi trent'anni uno sviluppo classico, e oggi 
ha i classici problemi legati a quello sviluppo. Attira un turista medio, ed è mediamente preoccupata 
di perderlo. Mostra le consuete velleità italiane, compreso un nuovo teatro e un progetto 
dell'architetto Portoghesi. Senigallia è forse un po' troppo bella, ma questo glielo possiamo 
perdonare. 

L'ultimo Virgilio di questo lungo viaggio, l'architetto Giovanni Sergi, lavora come ricercatore 
presso il nuovo "Istituto di disegno, architettura e urbanistica" nella facoltà di ingegneria 
dell'università di Ancona. 
Dei guai e dei sogni delle città, in altre parole, se ne intende. Per dimostrarlo, ha preparato per il 
giornalista in visita un dossier formidabile, in duplice copia. 
Ci trovo di tutto: uno studio svedese sulle medium-sized cities, e il numero di stanze adibite a uso 
cucina nel comune di Senigallia (12.888); la storia dell'Adriatico dal XIV al XIX secolo, gli avvisi 
di garanzia recapitati nella provincia di Ancona (52) e una ricerca sulle aree linguistiche 
marchigiane. 

Giovanni Sergi, nella lettera d'invito, aveva spiegato il motivo per cui proponeva Senigallia come 
esempio dell'"Italia che si salva". Perché rappresenta la "via italiana alla città media", e la città 
media è quanto di meglio l'Italia sia riuscita a inventare. Una località come questa - 41.000 abitanti, 

1.150 imprese artigiane, 350 piccole e medie imprese, undici banche, spiaggia, portici, rocca, clima 
di mare e duemila anni di storia - all'estero viene studiata, invidiata e imitata, di solito senza molto 
successo. 
Nel biglietto recapitato in albergo, sul quale veniva annunciato il programma della giornata (un tour 
de force di dodici ore, perché i Virgilio sanno essere spietati), l'architetto Sergi esordiva con 
"Egregio dottore, benvenuto nella città ideale!". Poi, nel corso degli incontri (il sindaco e 
l'ambientalista, l'industriale e il professore, il banchiere e il fattore), venivano fuori le proteste e i 
guai. Ma erano guai modesti, sebbene non si potesse dirlo agli interessati. Gli italiani infatti non 
amano essere interrotti, quando si lamentano; così come non amano essere raffreddati, quando si 
entusiasmano. 

Ricapitolando. Ho lasciato Senigallia come ultima tappa di questo viaggio perché è una mini-Italia, 
fascinosa e imperfetta, l'emblema di un Paese che ha fatto molte cose buone e alcune cose sciocche, 
e adesso deve decidere se proseguire con le prime, o specializzarsi nelle seconde. La città 
rappresenta il Sud del Nord, l'ultima propaggine delle Marche roveresche, protette nei secoli dalla 
barriera appenninica contro l'influenza romana. 
"In questa terra di mezzo Adriatico, le dolcezze un po' levantine si accoppiano a un senso prussiano 
del lavoro", racconta Sergio Anselmi, professore di Storia dell'economia presso l'università di 
Ancona. "Lo diceva anche lo storico Fernand Braudel, uno che amava questi posti". 

Senigallia, insieme con le Marche (e con l'Italia), si è trasformata a partire dagli anni Sessanta. La 
popolazione abbandonò le campagne e si rovesciò sulla costa e nelle valli che portano al mare. Il 
modello mezzadrile venne trasferito al turismo, sulle orme della vicina Romagna: tutta la famiglia 
al lavoro nella pensione o nel ristorante, senza guardare alla fatica e all'orologio. L'industria delle 
calzature, dell'abbigliamento e della lavorazione del legno iniziarono in quegli anni la loro crescita 
impetuosa. Un dato, per capire le dimensioni dell'esodo: la percentuale della popolazione che 
viveva in case sparse, dal '51 al '91, è scesa dal 66 al 7%. 

Le Marche e Senigallia, dice Anselmi, hanno ormai superato la fase critica: quella legata 
all'arricchimento. 
Il problema, adesso, è cosa fare di questa ricchezza. 
Tutti i personaggi che ho incontrato (il sindaco Mariani, l'ambientalista Mazzufferi, gli industriali 
Fiorini e Montesi, il fattore Biagetti) sostengono che la città è a un bivio. Deve scegliere tra quantità 
e qualità, in ogni campo: nel turismo e nello sviluppo urbanistico; nell'economia e nella cultura; 
nella selezione del personale politico. Qualcuno dice che il problema della piccola, deliziosa 
Senigallia si può riassumere in poche parole: come avviare l'opera di decafonizzazione? 
Prendiamo il turismo. Senigallia, con 50.000 posti letto, è oggi il maggior centro di villeggiatura 
delle Marche; ma si sta chiedendo se ne valga la pena. Quattro anni fa le alghe nell'Adriatico, come 
un flagello biblico, hanno spazzato via l'illusione di inseguire Rimini e Riccione. Rimane uno 
splendido cuore antico - con la Rocca, la piazza del Duca, il Palazzo Mastai dove nacque Pio IX circondato 
da un corpaccione moderno, fatto di caseggiati anonimi e discutibili condomini (sono 
3.000 gli appartamenti stagionali). Lo storico Anselmi definisce "urbanoide" lo sviluppo lungo la 
costa. "Condomini, pensioni, chioschi e baracche ormai soffocano la spiaggia e il mare, che 
dovrebbero costituire le attrazioni e la fonte di reddito. Anche qui, il turismo ha finito col divorare 
se stesso". 
Senigallia, onesta città media, deve affrontare altri dilemmi assai italiani. Troppi mezzi pesanti sulla 
statale adriatica. Il teatro La Fenice, distrutto da un terremoto sessantatre anni fa, è sempre in 
procinto d'essere ricostruito (ma costa sempre di più). L'edilizia è quasi ferma, e con essa centinaia 
di imprese collegate. 

La piccola e media industria si sente incompresa dalle pubbliche autorità (il sindaco pidiessino, 
Graziano Mariani, dice che non è vero; il presidente della Confapi regionale, Riccardo Montesi, 
risponde che è verissimo, e scrive lettere di fuoco ai giornali). Occorre liberarsi delle vecchie 
industrie, ingombranti e goffe. Per l'area dell'ex-stabilimento Sacelit (di proprietà dell'Italcementi, 
lavorava l'amianto) è stato appena presentato un progetto dell'architetto Paolo Portoghesi, subito 
battezzato "il Transatlantico". Un piano grandioso, di quelli che in Francia entusiasmano e in Italia 
preoccupano: una piazza, negozi, banche, alberghi, parcheggi, una sala congressi. Il tutto sul 
lungomare meno nobile, quello di ponente, quello che i senigalliesi chiamano "la spiaggia dei 
barbari", perché la domenica ci vanno le famiglie di Jesi e dell'Umbria con la colazione al sacco. 
Alla fine della giornata, l'architetto Sergi, Virgilio stakanovista, appare soddisfatto. Ha dimostrato, 
documenti e testimoni alla mano, che Senigallia è una "città media" in bilico, nel mezzo di una 
"nazione media", in bilico anch'essa. Dal cancello della sua villa in collina, lo sguardo corre lungo 
la costa, che s'illumina fino ad Ancona e poi si piega, mentre le luci delle automobili si muovono tra 
le case e il mare, senza rumore. Da quassù, in questa sera di dicembre, l'Italia appare serena, ricca e 
fortunata. Fa rabbia pensare che, con un po' di sforzo, potrebbe esserlo davvero. 

[autunno 1993] 
